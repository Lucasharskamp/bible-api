{"data":[{"book":"Wafilipi","chapter":"3","verse":"1","text":"Avo, ndugu zangu, deng'heleleni kwa kuilumba na Mndewa. Sitonga bule kubwelela kwandika kija kinyandike aho haichanduso, kwavija nahatenda avo na mweye mokala goya."},{"book":"Wafilipi","chapter":"3","verse":"2","text":"Iteganyeni na wanhu waja wotenda ganyolodoke, wanhu awo waigalile na umbwa, wanhu waja wonanahiza kwingila kumbi."},{"book":"Wafilipi","chapter":"3","verse":"3","text":"Tweye wao twingile kumbi kweli, tweye tumtambikila Mulungu kwa Loho wake na toigodela Yesu Kilisito. Tweye hatuigodela kihendo kitendigwa mulukuli."},{"book":"Wafilipi","chapter":"3","verse":"4","text":"Niye mwenyego nahadahile kuigodela mbuli azo. Kamba kuna munhu yoyose kogesa kodaha kuigodela kihendo cha kwingila kumbi, hanihuma niye bule."},{"book":"Wafilipi","chapter":"3","verse":"5","text":"Niye ving'halile na siku nane toka mvumbuke, ningizigwa kumbi. Niye na Mwiizilaeli too! Kabila da Benjamini. Niye na Muebulania too! Kwa mbuli ya kugoga Malagizo ga Musa, niye na Mfalisayo,"},{"book":"Wafilipi","chapter":"3","verse":"6","text":"niye ng'hala niwambile ng'hani kutenda mbuli azo mbaka nividununza vibumbila va wanhu wamtogole Yesu Kilisito. Kwa mbuli ya kutendigwa ninoga kwa kugagoga Malagizo, niye sibanange mbuli yoyose."},{"book":"Wafilipi","chapter":"3","verse":"7","text":"Lakini kwa mbuli ya Kilisito, gaja gose gangesile gonyongezela kinhu, sambi hagafaya bule."},{"book":"Wafilipi","chapter":"3","verse":"8","text":"Siyo gago gaiyeka, ila nokona kila kinhu hakifaya, mbuli ya unovu wa kumjuwa Yesu Kilisito Mndewa wangu. Mbuli yake nhogola kwasa kila kinhu, nigona gago gose kamba mavi, muladi nimpate Kilisito."},{"book":"Wafilipi","chapter":"3","verse":"9","text":"Na kwa kuilumba nayo, niye silonda kabili noge mgameso ga Mulungu kwa kugagoga Malagizo. Lakini sambi ninoga mgameso ga Mulungu kwa kumtamanila Kilisito, kunoga kuko kolawa kwa Mulungu kubitila kutamanila."},{"book":"Wafilipi","chapter":"3","verse":"10","text":"Niye nolonda kumjuwa Kilisito na udahi wake wa kuzilibuka na kugaya nayo na kuigala nayo mwiifa yake,"},{"book":"Wafilipi","chapter":"3","verse":"11","text":"muladi naniye nitamanile kuwa nodaha kuzilibuligwa kwa wafile."},{"book":"Wafilipi","chapter":"3","verse":"12","text":"Silonga kuwa nimala kupata vinhu vose vino hebu nonge nitelela, lakini nogendelela kugangamala muladi mhate fungu diyanikile Yesu Kilisito."},{"book":"Wafilipi","chapter":"3","verse":"13","text":"Ndugu zangu sigesa bule kamba nidipata fungu ajo, lakini kinhenda niye, noisemwa mbuli za kukisogo na nowamba kulola mbuli za kumwande."},{"book":"Wafilipi","chapter":"3","verse":"14","text":"Avo nolopola kukimbila mvike kuuhelelo muladi mhate fungu da ugima wa kuulanga diyanikemele Mulungu kubitila Yesu Kilisito."},{"book":"Wafilipi","chapter":"3","verse":"15","text":"Tweye wose tukangale muugima wa kuilumba na Kilisito tugese vivo. Lakini kamba wanhu wayagwe vimwili wogesa viyagwe, Mulungu kowatenda muzijuwe mbuli azo."},{"book":"Wafilipi","chapter":"3","verse":"16","text":"Lakini tugendelele kukweleleza nzila iija itugenda nayo mbaka sambi."},{"book":"Wafilipi","chapter":"3","verse":"17","text":"Ndugu zangu kwelelezeni vinhendile niye. Waloleni goya wanhu waja wotenda kamba vituwalongele mweye."},{"book":"Wafilipi","chapter":"3","verse":"18","text":"Kwavija miyanza mingi niwalongela mbuli ino, na sambi nowalongela kabili kwa mahozi kuwa, wanhu bwando wokala kamba waihila na usenga wa kufa kwa Kilisito mumsalaba."},{"book":"Wafilipi","chapter":"3","verse":"19","text":"Wanhu awo wobanangika, kwavija wotambikila vija viwosulukila mzing'huli zao, na woigodela mbuli zigela kinyala na wogesa mbuli za mwiisi."},{"book":"Wafilipi","chapter":"3","verse":"20","text":"Lakini tweye twa wenekae wa kuulanga, na tombetela kwa kusulukila Mkombola wetu Mndewa Yesu Kilisito, yeze kulawa kuulanga."},{"book":"Wafilipi","chapter":"3","verse":"21","text":"Kozigalusa ng'huli zetu zinyolila na kuzitenda ziigale na lukuli lwake lwa ukulu. Kotenda avo kwa nguvu yake yakutawala vinhu vose."}]}