{"data":[{"book":"3 Mose","chapter":"18","verse":"1","text":"Awurade ka kyerɛɛ Mose sɛ, “Ka kyerɛ Israelfoɔ no sɛ,"},{"book":"3 Mose","chapter":"18","verse":"2","text":"‘Mene Awurade mo Onyankopɔn,"},{"book":"3 Mose","chapter":"18","verse":"3","text":"enti mommmɔ mo bra sɛ abosonsomfoɔ. Monnyɛ sɛ nnipa a na mo ne wɔn te wɔ Misraim anaa Kanaan wɔ baabi a mede mo rekɔ no. Monnsuasua wɔn."},{"book":"3 Mose","chapter":"18","verse":"4","text":"Me mmara ne mʼahyɛdeɛ ara so na ɛsɛ sɛ modi; na ɛsɛ sɛ modi so pɛpɛɛpɛ, ɛfiri sɛ, mene Awurade mo Onyankopɔn."},{"book":"3 Mose","chapter":"18","verse":"5","text":"Sɛ modi so a, mobɛnya nkwa. Mene Awurade."},{"book":"3 Mose","chapter":"18","verse":"6","text":"“ ‘Mo mu biara nni ho ɛkwan sɛ ɔware obusuani a ɔbɛn no. Mene Awurade."},{"book":"3 Mose","chapter":"18","verse":"7","text":"“ ‘Ɛnsɛ sɛ abaayewa ware nʼagya anaasɛ ɔbabarima ware ne maame."},{"book":"3 Mose","chapter":"18","verse":"8","text":"“ ‘Anaa nʼagya yerenom mu bi."},{"book":"3 Mose","chapter":"18","verse":"9","text":"“ ‘Anaa ne nuabaa anaa nʼagya babaa anaa ne maame babaa, sɛ wɔwoo no efie no mu anaa efie foforɔ mu."},{"book":"3 Mose","chapter":"18","verse":"10","text":"“ ‘Ɛnsɛ sɛ moware mo nanabaa, sɛ ɔyɛ mo babarima babaa anaa mo babaa babaa, ɛfiri sɛ, ɔyɛ obusuani."},{"book":"3 Mose","chapter":"18","verse":"11","text":"“ ‘Ɛnsɛ sɛ woware wo nuabaa a ɔyɛ wʼagya yerenom bi babaa."},{"book":"3 Mose","chapter":"18","verse":"12","text":"“ ‘Anaa wo sewaa—wo agya nuabaa, ɛfiri sɛ, ɔyɛ wʼagya abusuani pɛɛ."},{"book":"3 Mose","chapter":"18","verse":"13","text":"“ ‘Saa ara na ɛnsɛ sɛ woware wo maame a ɔyɛ wo maame nuabaa, ɛfiri sɛ, ɔyɛ wo maame abusuani pɛɛ."},{"book":"3 Mose","chapter":"18","verse":"14","text":"“ ‘Wʼagya nuabarima yere nso, wonni ho ɛkwan sɛ woware no."},{"book":"3 Mose","chapter":"18","verse":"15","text":"“ ‘Wonni ho ɛkwan sɛ woware wo babarima yere, ɛfiri sɛ, ɔyɛ wʼase."},{"book":"3 Mose","chapter":"18","verse":"16","text":"“ ‘Saa ara nso na wontumi nnware wo nuabarima yere, ɛfiri sɛ, ɔyɛ wo nuabarima dea."},{"book":"3 Mose","chapter":"18","verse":"17","text":"“ ‘Worentumi nware ɔbaa bi nsane nware ne babaa anaa ne nanabaa nka ho, ɛfiri sɛ, wɔn nyinaa yɛ abusuafoɔ pɛɛ na ɛyɛ awudisɛm nso."},{"book":"3 Mose","chapter":"18","verse":"18","text":"“ ‘Ɛnsɛ sɛ woware anuanom mmaa baanu, ɛfiri sɛ, wɔbɛtwe kora. Na sɛ ɛba sɛ wo yere wu na woware ne nuabaa bi deɛ a, ɛyɛ."},{"book":"3 Mose","chapter":"18","verse":"19","text":"“ ‘Ɛnsɛ sɛ wofa ɔbaa a wakɔ afikyire."},{"book":"3 Mose","chapter":"18","verse":"20","text":"“ ‘Ɛnsɛ sɛ wofa wo yɔnko yere de gu wo ho fi."},{"book":"3 Mose","chapter":"18","verse":"21","text":"“ ‘Mfa wo mma mu biara mma Molek na ɔmmfa no mmɔ afɔdeɛ wɔ n’afɔrebukyia so. Ngu wo Onyankopɔn din ho fi, ɛfiri sɛ, mene Awurade."},{"book":"3 Mose","chapter":"18","verse":"22","text":"“ ‘Ɔbarima a ɔne ne yɔnko barima da yɛ akyiwadeɛ kɛseɛ na ɛyɛ bɔne a ɛso nso."},{"book":"3 Mose","chapter":"18","verse":"23","text":"“ ‘Ɛnsɛ sɛ ɔbarima fa aboa de gu ne ho fi. Saa ara nso na ɛnsɛ sɛ ɔbaa de ne ho ma aboanini ma ɔfa no. Ɛyɛ akyiwadeɛ kɛseɛ."},{"book":"3 Mose","chapter":"18","verse":"24","text":"“ ‘Monngu mo ho fi wɔ saa akwan ahodoɔ yi biara so na yeinom ne deɛ abosonsomfoɔ yɛ. Esiane sɛ wɔyɛ saa enti, merebɛyi wɔn afiri asase a morekɔ so no so."},{"book":"3 Mose","chapter":"18","verse":"25","text":"Saa ahohwibra no agu ɔman mu no nyinaa ho fi; ɛno enti na meretwe nnipa a wɔte hɔ no aso na mɛyi wɔn afiri asase no so."},{"book":"3 Mose","chapter":"18","verse":"26","text":"Ɛsɛ sɛ modi me mmara ne mʼahyɛdeɛ no nyinaa so pɛpɛɛpɛ na ɛnsɛ sɛ moyɛ saa akyiwadeɛ yi mu bi koraa. Saa mmara yi ka mo a wɔwoo mo Israelman mu ne ahɔhoɔ a wɔne mo te nyinaa."},{"book":"3 Mose","chapter":"18","verse":"27","text":"Ampa ara, ɛfiri sɛ daa nnipa a wɔte saa asase a mede mo rekɔ so no so yɛ saa akyiwadeɛ yi enti, asase no ho agu fi."},{"book":"3 Mose","chapter":"18","verse":"28","text":"Monnyɛ saa adeɛ no bi, anyɛ saa a, mɛpam mo afiri asase no so sɛdeɛ mɛyɛ wɔn a wɔte hɔ seesei no."},{"book":"3 Mose","chapter":"18","verse":"29","text":"“ ‘Obiara a ɔbɛyɛ akyiwadeɛ yi mu bi no, wɔbɛtwa no asuo afiri ɔman yi mu."},{"book":"3 Mose","chapter":"18","verse":"30","text":"Enti monhwɛ sɛ mobɛdi me mmara no so na monnyɛ saa abusudeɛ kɛseɛ yi bi. Monnkɔyɛ abususɛm a wɔn a wɔte asase a morekɔ so no yɛ no bi mmfa ngu mo ho fi. Mene Awurade mo Onyankopɔn.’ ”"}]}