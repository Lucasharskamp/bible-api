{"data":[{"book":"मत्ती","chapter":"22","verse":"1","text":"तेबे फेर यीशु तिना साथे उदारणा रे बोलणे लगे,"},{"book":"मत्ती","chapter":"22","verse":"2","text":"“स्वर्गो रा राज्य तेस राजे जेड़ा ए, जिने आपणे पाऊए रा ब्या कित्तेया।"},{"book":"मत्ती","chapter":"22","verse":"3","text":"तेबे तिने आपणे दास पेजे कि जाओ, निऊँदा दित्ते रे लोका खे ब्याओ री पाट्टिया रे बुलाओ, पर तिने आऊणा नि चाया।"},{"book":"मत्ती","chapter":"22","verse":"4","text":"तेबे तिने आपणे दास ये बोली की पेजे, निऊँदा दित्ते रे लोका खे बोलो, देखो, आऊँ पाट्टी त्यार करी चुकेया रा। मेरे बल़द और पाल़े रे डांगर सब बाडी ते रे; और सब कुछ त्यार ए, ब्याओ री पाट्टिया रे आओ।"},{"book":"मत्ती","chapter":"22","verse":"5","text":"पर तिने कोई परवा नि कित्ती और कोई आपणे डोरूआ खे और कोई आपणे कामो खे चली गा।"},{"book":"मत्ती","chapter":"22","verse":"6","text":"और जो बचे, तिने सेयो दास पकड़े और तिना रा मजाक ऊड़ाया और काई ते।"},{"book":"मत्ती","chapter":"22","verse":"7","text":"जेबे राजे ये सुणेया तेबे तिना खे रोष आईगा और तिने आपणी सेना पेजी और जो अत्यारे थे, तिना रा सत्यानाश करी ता और तिना रे नगर फूकी ते।"},{"book":"मत्ती","chapter":"22","verse":"8","text":"तेबे तिने आपणे दासा खे बोलेया, ब्याओ री रोटी तो त्यार ए, पर खाणे वाल़े नि आए।"},{"book":"मत्ती","chapter":"22","verse":"9","text":"एबे एड़ा करो कि चौको रे जाओ और जितणे लोक तुसा खे मिलोगे, तिना खे रोटी खाणे ली आओ।"},{"book":"मत्ती","chapter":"22","verse":"10","text":"तेबे तिने दासे सड़का दे जाई की क्या खरे बुरे जो बी मिले सबी खे कट्ठे करी की ली आया और ब्याओ रा कअर मांणूआ साथे फरी गा।"},{"book":"मत्ती","chapter":"22","verse":"11","text":"“जेबे राजा मईमाना खे देखणे पीतरे गया, तेबे तिने देखेया कि एक मांणूए ब्याओ रे टाले नि थे पइने रे जो राजे ब्याओ खे तेसखे पईनणे खे दित्ते थे।"},{"book":"मत्ती","chapter":"22","verse":"12","text":"तिने तेसते पूछेया, ओ दोस्त, तूँ एती ब्याओ रे टाले पइनी की कऊँ नि आयी रा, जो ताखे मैं पईनणे खे दित्ते थे? और से मांणू चुप ऊईगा।"},{"book":"मत्ती","chapter":"22","verse":"13","text":"तेबे राजे, दासा खे बोलेया कि एसरे आथ-पैर बानो और एसखे बारे न्हेरे रे राखी देओ, तेती रोणा और दाँद किरड़ना ई ऊणा।"},{"book":"मत्ती","chapter":"22","verse":"14","text":"कऊँकि बुलाए रे तो बऊत ए, पर चुणे रे थोड़े ईए।”"},{"book":"मत्ती","chapter":"22","verse":"15","text":"तेबे फरीसी गए और आपू बीचे सोच-बिचार लगे करने कि एसखे किंयाँ फसाइए?"},{"book":"मत्ती","chapter":"22","verse":"16","text":"तेबे यहूदी अगुवे यीशु गल्ला रे फसाणे री तंईं कई फरीसी चेले और हेरोदेस राजे रा समर्थन करने वाल़े यहूदी तिना गे पेजे। और तिने आयी की तिना खे बोलेया, “ओ गुरू! आसे जाणूंए कि तुसे सच्चे और परमेशरो री बाट सच्चाईया साथे सिखाओए, और केसी री परवा नि करदे, कऊँकि तुसे मांणूए रा मूँ देखी की गल्ल नि करदे।"},{"book":"मत्ती","chapter":"22","verse":"17","text":"तो तुसे आसा खे बताओ कि तुसे क्या समजोए? कैसरो खे कर देणा खरा ए, या नई।”"},{"book":"मत्ती","chapter":"22","verse":"18","text":"यीशुए खे तिना री दुष्टता पता थी और तिने बोलेया, “ओ कपटियो; माखे कऊँ परखोए?"},{"book":"मत्ती","chapter":"22","verse":"19","text":"करो रा सिक्का मांगे दखाओ।” तेबे सेयो तिना गे एक चाँदिए रा सिक्का ली आए।"},{"book":"मत्ती","chapter":"22","verse":"20","text":"तिने तिना ते पूछेया, “ये मूर्ति और ये नाओं केसरा ए?”"},{"book":"मत्ती","chapter":"22","verse":"21","text":"तिने बोलेया, “कैसरो रा।” तेबे तिने बोलेया, “जो कैसरो राए से कैसरो खे और जो परमेशरो राए से परमेशरो खे देओ।”"},{"book":"मत्ती","chapter":"22","verse":"22","text":"ये सुणी की सेयो हैरान ऊईगे और तिना खे छाडी की चली गे।"},{"book":"मत्ती","chapter":"22","verse":"23","text":"तेसी दिने सदूकी, जो बोलो थे कि जो मरी जाओए तिना रा दुबारा जन्म नि ऊँदा, यीशुए गे आए और पूछणे लगे,"},{"book":"मत्ती","chapter":"22","verse":"24","text":"“ओ गुरू, मूसे बोलेया था कि जे कोई बिना ल्वादा ते मरी जाओ, तो तेसरा पाई तेसरी लाड़िया साथे ब्या करी लओ और आपणे पाईए खे वंश पैदा करो।"},{"book":"मत्ती","chapter":"22","verse":"25","text":"एबे आसा रे सात पाई थे, पईला पाई ब्या करी की बिना ल्वादा तेई मरी गा और ल्वाद ना ऊणे री बजअ ते आपणी लाड़िया खे आपणे पाईए खे छाडी गा।"},{"book":"मत्ती","chapter":"22","verse":"26","text":"तिंयाँ ई दूजे और तीजे बी एड़ा ई कित्तेया और साता साथे एड़ा ई ऊआ।"},{"book":"मत्ती","chapter":"22","verse":"27","text":"सबी ते बादो ते, से जवाणस बी मरी गी।"},{"book":"मत्ती","chapter":"22","verse":"28","text":"जेबे से जिऊँदी ऊणी तो केसरी लाड़ी ऊणी? कऊँकि से तो सबी री लाड़ी रई चुकी थी।”"},{"book":"मत्ती","chapter":"22","verse":"29","text":"यीशुए तिना खे जवाब दित्तेया, “तुसे पवित्र शास्त्र और परमेशरो री सामर्थ नि जाणदे, तेबेई तो तुसा ते पूल ऊई री।"},{"book":"मत्ती","chapter":"22","verse":"30","text":"कऊँकि जेबे जिऊँदे ऊणे, तेबे ब्या-शादिया नि ऊणिया, पर सेयो स्वर्गो रे परमेशरो रे स्वर्गदूतो जेड़े ऊणे।"},{"book":"मत्ती","chapter":"22","verse":"31","text":"पर क्या तुसे, मरे रे जिऊँदे ऊणे रे बारे रे ये वचन नि पढ़ेया, जो परमेशरे तुसा खे बोलेया,"},{"book":"मत्ती","chapter":"22","verse":"32","text":"आऊँ अब्राहमो रा परमेशर, इसहाको रा परमेशर और याकूबो रा परमेशर आ? सेयो मरे रेया रे नि, पर जिऊँदेया रे परमेशर ए।”"},{"book":"मत्ती","chapter":"22","verse":"33","text":"ये सुणी की लोक तिना रे उपदेशो ते हैरान ऊईगे।"},{"book":"मत्ती","chapter":"22","verse":"34","text":"जेबे फरीसिये सुणेया कि तिने सदूकिये रे मूँ बन्द करी ते, तो सेयो कट्ठे ऊईगे।"},{"book":"मत्ती","chapter":"22","verse":"35","text":"तेबे तिना बीचा ते एक धर्मशास्त्रीए परखणे खे तिना ते पूछेया,"},{"book":"मत्ती","chapter":"22","verse":"36","text":"“ओ गुरू! बिधानो रे कुण जी गल्ल बड़ी ए?”"},{"book":"मत्ती","chapter":"22","verse":"37","text":"यीशुए तेसखे बोलेया, “तूँ परमेशर आपणे प्रभुए साथे, आपणे पुरे मन, आपणे पुरे प्राण और आपणी पूरी अक्ला साथे प्यार राख।"},{"book":"मत्ती","chapter":"22","verse":"38","text":"बड़ी और मुख्य आज्ञा तो येईए।"},{"book":"मत्ती","chapter":"22","verse":"39","text":"और एसा ई जेड़ी ये दूजी बी ए, ‘तूँ आपणे पड़ोसिये साथे आपू जेड़ा प्यार राख।’"},{"book":"मत्ती","chapter":"22","verse":"40","text":"येई दो आज्ञा सारा बिधान और भविष्यबक्तेया रा आधार ए।”"},{"book":"मत्ती","chapter":"22","verse":"41","text":"जेबे फरीसी कट्ठे थे, तेबे यीशुए तिना ते पूछेया,"},{"book":"मत्ती","chapter":"22","verse":"42","text":"“मसीह रे बारे रे तुसे क्या समजोए? से केसरी ल्वाद ए?” फरीसिये बोलेया, “दाऊदो री।”"},{"book":"मत्ती","chapter":"22","verse":"43","text":"तेबे तिने फेर पूछेया, “तेबे दाऊद आत्मा रे परी की तेसखे प्रभु कऊँ बोलोआ?"},{"book":"मत्ती","chapter":"22","verse":"44","text":"प्रभुए, मेरे प्रभुए खे बोलेया, ‘मेरे दाँणे बैठ, जदुओ तक आऊँ तेरे बैरिया खे तेरे पैरा निठे नि ल्याई देऊँ।’"},{"book":"मत्ती","chapter":"22","verse":"45","text":"तो, जेबे दाऊद तेसखे प्रभु बोलोआ, तो से तेसरा पुत्र किंयाँ ऊआ?”"},{"book":"मत्ती","chapter":"22","verse":"46","text":"इजी रा जवाब कोई नि देई सकेया। पर तिजी ते बादो ते केसी खे बी तिना ते कुछ पूछणे री इम्मत नि ऊई।"}]}