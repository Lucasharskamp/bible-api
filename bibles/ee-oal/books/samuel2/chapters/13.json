{"data":[{"book":"Samuel 2","chapter":"13","verse":"1","text":"Nɔvinyɔnu dzetugbe aɖe nɔ Absalom, David ƒe viŋutsu si. Eŋkɔe nye Tamar eye eƒe nu nyo David viŋutsu bubu si woyɔna be Amnon la ŋu, evɔ Amnon kple Tamar nye atsusiviwo."},{"book":"Samuel 2","chapter":"13","verse":"2","text":"Amnon ƒe lɔlɔ̃ na Tamar va ɖe fu nɛ ale gbegbe be wòdze dɔ. Amnon mekpɔ mɔnu aɖeke awɔ naneke kplii o, elabena Tamar menya ŋutsu haɖe o."},{"book":"Samuel 2","chapter":"13","verse":"3","text":"Xɔlɔ̃ dzeaye aɖe nɔ Amnon si; eŋkɔe nye Yonadab, ame si nye David nɔviŋutsu, Simea ƒe vi."},{"book":"Samuel 2","chapter":"13","verse":"4","text":"Gbe ɖeka la, Yonadab bia Amnon be, “Nya kae dzɔ? Nu ka ta wò, fiavi, nàlé blanui ale ŋdi sia ŋdi?”"},{"book":"Samuel 2","chapter":"13","verse":"5","text":"Yonadab gblɔ nɛ be, “Enyo, magblɔ nu si nàwɔ la na wò. Yi ɖamlɔ anyi eye nàwɔ abe ɖe nèdze dɔ ene. Ne fofowò va be yeakpɔ wò ɖa la, gblɔ nɛ be wòana Tamar nava wɔ nuɖuɖu aɖe na ye. Na wòanya be yeahaya ne Tamar va ɖa nu na ye.”"},{"book":"Samuel 2","chapter":"13","verse":"6","text":"Amnon wɔ alea. Esi David va kpɔe ɖa la, eɖe kuku nɛ be wòaɖe mɔ na ye nɔvinyɔnu, Tamar, wòava ɖa nu na ye yeaɖu."},{"book":"Samuel 2","chapter":"13","verse":"7","text":"David lɔ̃ eye wòɖo du ɖe Tamar be wòayi Amnon ƒe xɔ me eye wòaɖa nane nɛ."},{"book":"Samuel 2","chapter":"13","verse":"8","text":"Ale Tamar yi Amnon ƒe xɔ me ale be Amnon nakpɔ ale si wòablu amɔ lae."},{"book":"Samuel 2","chapter":"13","verse":"9","text":"Etɔ tatalĩ tɔxɛ aɖe nɛ, ke esi wòɖo kplɔ̃ nɛ la, egbe nua ɖuɖu! Eɖe gbe na eƒe subɔlawo be woadzo le yewo gbɔ eye subɔlawo katã do go le xɔa me."},{"book":"Samuel 2","chapter":"13","verse":"10","text":"Amnon gblɔ na Tamar be, “Tsɔ nuɖuɖu la va nye dɔƒe eye nàdoe nam.” Ale Tamar tsɔ nuɖuɖu la yii."},{"book":"Samuel 2","chapter":"13","verse":"11","text":"Esi wòtsi tsitre ɖe eŋkume la, Amnon gblɔ nɛ be, “Lɔlɔ̃tɔ, va mlɔ gbɔnye.”"},{"book":"Samuel 2","chapter":"13","verse":"12","text":"Tamar do ɣli be, “Oo, Amnon, èdzɔ movi loo! Mègawɔ nu sia tɔgbi o. Wò ŋutɔ ènya be nu sia tɔgbi medzɔna le Israel o."},{"book":"Samuel 2","chapter":"13","verse":"13","text":"Afi ka mayi kple ŋukpe gã sia? Woayɔ wò be abunɛtɔ gãtɔwo dometɔ ɖeka le Israel! Meɖe kuku, ƒo nu kple fia la, ekema aɖe mɔ na wò nàɖem.”"},{"book":"Samuel 2","chapter":"13","verse":"14","text":"Amnon gbe meɖo toe o, ke boŋ esi wòsẽ wu Tamar ta la, elée sesẽtɔe hedɔ egbɔ."},{"book":"Samuel 2","chapter":"13","verse":"15","text":"Enumake lɔlɔ̃ si wòtsɔ nɛ la trɔ zu fuléle. Amnon lé fu Tamar azɔ wu ale si wòlɔ̃e tsã. Eblu ɖe eta be, “Do go nàdzo le afi sia!”"},{"book":"Samuel 2","chapter":"13","verse":"16","text":"Tamar de asi avifafa me hegblɔ be, “Ne ègbem la, evɔ̃ɖi wu nu si nèwɔ kplim gɔ̃ hã.”"},{"book":"Samuel 2","chapter":"13","verse":"17","text":"Eyɔ eƒe subɔla eye wògblɔ nɛ be, “He nyɔnu sia do goe le afi sia eye nàtu ʋɔa ɖe eyome.”"},{"book":"Samuel 2","chapter":"13","verse":"18","text":"Ale subɔla la hee do goe eye wòtu ʋɔ la ɖe eyome. Edo awu ʋlaya nyui aɖe si fiavinyɔnu siwo menya ŋutsu haɖe o la dona."},{"book":"Samuel 2","chapter":"13","verse":"19","text":"Tamar dze awu la le eɖokui ŋuti, lɔ dzowɔ kɔ ɖe tame, kpla asi ta, henɔ avi fam kple ɣli eye wòdzo."},{"book":"Samuel 2","chapter":"13","verse":"20","text":"Nɔvia Absalom biae be, “Nyateƒee be Amnon gblẽ wòa? Mègana wòave wò nenema kura o, elabena ƒome ɖeka sia me ko nya la dzɔ le. Esia menye nya aɖeke si ŋu nàtsi dzi le alea o!”"},{"book":"Samuel 2","chapter":"13","verse":"21","text":"Esi Fia David se nya si dzɔ la, edo dɔmedzoe ŋutɔ."},{"book":"Samuel 2","chapter":"13","verse":"22","text":"Absalom lé fu Amnon le esi wògblẽ nɔvia, Tamar ta ale gbegbe be megaƒoa nu kplii gɔ̃ hã o."},{"book":"Samuel 2","chapter":"13","verse":"23","text":"Le ƒe eve megbe la, wonɔ fu kom na Absalom ƒe alẽwo le Baal Hazor, le Efraim du la gbɔ. Absalom kpe fiaviŋutsuwo katã be woava afi ma."},{"book":"Samuel 2","chapter":"13","verse":"24","text":"Eyi fofoa David gbɔ hekpe eya hã kple eŋumewo be woava kpɔ dzidzɔ kple ye."},{"book":"Samuel 2","chapter":"13","verse":"25","text":"Ke fofoa gblɔ nɛ be, “Ao, vinye, ne mí katã míeva la, míanye agba na wò akpa.”"},{"book":"Samuel 2","chapter":"13","verse":"26","text":"Absalom gblɔ be, “Enyo; ne wò ŋutɔ màte ŋu ava o hã la, màɖo nɔvinye, Amnon ɖa ɖe tewòƒe oa?”"},{"book":"Samuel 2","chapter":"13","verse":"27","text":"Absalom yi nya la ƒoƒo ɖe fia la nu dzi va se ɖe esime wòlɔ̃ eye wòna via ŋutsuwo katã, ame siwo dome Amnon hã nɔ la yi."},{"book":"Samuel 2","chapter":"13","verse":"28","text":"Absalom gblɔ na eƒe amewo be, “Milala va se ɖe esime Amnon namu aha, ekema ne mewɔ dzesi aɖe na mi ko la, miawui! Migavɔ̃ o, nyee nye miaƒe aƒetɔ eye esiae nye nye ɖoɖo. Milé dzi ɖe ƒo ne miawɔe!”"},{"book":"Samuel 2","chapter":"13","verse":"29","text":"Ale Absalom ƒe amewo wɔ Amnon abe ale si Absalom ɖo na wo ene. Tete fia la ƒe viwo katã lia woƒe tedzisɔwo dzi eye wosi dzo."},{"book":"Samuel 2","chapter":"13","verse":"30","text":"Esi wonɔ mɔa dzi la, David se be, “Absalom wu fia la ƒe viwo katã eye wo dometɔ ɖeka pɛ gɔ̃ hã mesusɔ o.”"},{"book":"Samuel 2","chapter":"13","verse":"31","text":"Fia la tsi tsitre, dze eƒe awuwo eye wòmlɔ anyigba, le konyifafa me, eŋumewo hã dze woƒe awuwo le ŋɔdzi kple konyifafa ta."},{"book":"Samuel 2","chapter":"13","verse":"32","text":"Ke Yonadab, David nɔviŋutsu, Simea ƒe viŋutsu gblɔ be, “Mele be nye aƒetɔ nabu be wowu fiaviŋutsuawo katã o. Amnon ko wowu! Esiae nye Absalom ƒe tameɖoɖo si wògblɔna tso gbe si gbe ke Amnon gblẽ nɔvia nyɔnu Tamar."},{"book":"Samuel 2","chapter":"13","verse":"33","text":"Mele be nye aƒetɔ, fia la naƒo to nya sia bena fiaviŋutsuawo katã ku o. Amnon koe ku.”"},{"book":"Samuel 2","chapter":"13","verse":"34","text":"Ke Absalom si le teƒea."},{"book":"Samuel 2","chapter":"13","verse":"35","text":"Yonadab gblɔ na fia la be, “Kpɔ ɖa, woawoe nye emawo! Viwò ŋutsuwo gbɔna ɖa abe ale si megblɔ ene.”"},{"book":"Samuel 2","chapter":"13","verse":"36","text":"Eteƒe medidi o la, wova do henɔ avi fam. Fia la kple eŋumewo hã fa avi vevie."},{"book":"Samuel 2","chapter":"13","verse":"37","text":"Absalom si yi Talmai, Amihud ƒe vi Gesuri fia gbɔ. Ke Fia David faa via ŋutsu la gbe sia gbe."},{"book":"Samuel 2","chapter":"13","verse":"38","text":"Absalom si yi Gesur eye wònɔ afi ma ƒe etɔ̃."},{"book":"Samuel 2","chapter":"13","verse":"39","text":"Esi Fia David dzudzɔ Amnon fafa la, edi vevie be yeagakpɔ ye vi Absalom."}]}