{"data":[{"book":"Mako","chapter":"3","verse":"1","text":"Yesu niyo engila naho mwe nyumba yo kuvikila. Umo namna mntu mta mkono uholomale."},{"book":"Mako","chapter":"3","verse":"2","text":"Wantu watuhu nawakalonda mbuli chani wamgwile Yesu. Ivo nawakamsinya wakaule hegu namhonye mntu yudya mwe Zuwa dya Kuhumula."},{"book":"Mako","chapter":"3","verse":"3","text":"Yesu amgamba yudya mta umkono uholomale, “Chimala hagati.”"},{"book":"Mako","chapter":"3","verse":"4","text":"Niyo awauza, “Sigilizi zachunga chidamanye vihi mwe Zuwa dya Kuhumula, kudamanya mbuli yedi hegu ihile? Kuhonya ujima wa mntu hegu kuukoma?”"},{"book":"Mako","chapter":"3","verse":"5","text":"Yesu ahituka kuno na kuno na kuwasinya kwa maya. Awafila mbazi kwo udala we myoyo yawo. Niyo amgamba yudya mta kuholomala, “Chumiza umkono wako.” Naye adamanya ivyo, umkono wakwe wata mjima naho."},{"book":"Mako","chapter":"3","verse":"6","text":"Wadya Mafalisayo niyo wafosa heise he nyumba nkulu ya Chohile, ahadya wadugana na wantu wa Helode, wakonga kulonda sila ya kumkoma Yesu."},{"book":"Mako","chapter":"3","verse":"7","text":"Yesu hamwenga na wanampina wakwe niyo waita Galilaya. Fyo dya wantu dyamtimila Yesu kulaila mwe si za Galilaya na Yudeya,"},{"book":"Mako","chapter":"3","verse":"8","text":"na Yelusalemu na Idumeya na ng'ambo yo mto wa Yolodani na ntendele zose za Tilo na Sidoni. Wantu wose awa nawambasa Yesu kwaviya naweva mbuli adamanye."},{"book":"Mako","chapter":"3","verse":"9","text":"Kwa viya wantu nawatendesa, Yesu niyo awagamba wanampina wakwe wamwikiye ngalawa chani wantu wanase kumvigaviga."},{"book":"Mako","chapter":"3","verse":"10","text":"Kahonya wantu walozese, ivyo wadya wose wendile wanyonje nawakafintana chani wamdonte."},{"book":"Mako","chapter":"3","verse":"11","text":"Na chila mta mpepo nchafu eze amwone Yesu, kagwa hasi na kuguta, “Weye wi Mwana Chohile.”"},{"book":"Mako","chapter":"3","verse":"12","text":"Mnalo Yesu niyo azikwamila mpepo nchafu zisekulonga kugamba yeye na ni yuhi."},{"book":"Mako","chapter":"3","verse":"13","text":"Yesu niyo akwela holugulu, awetanga wadya awaungile, nawo wamtimila."},{"book":"Mako","chapter":"3","verse":"14","text":"Niyo awasagula mlongo na waidi mgati mwawo watende wasigilwa, awagamba, “Siwasagula chani mkalonge kwa wantu,”"},{"book":"Mako","chapter":"3","verse":"15","text":"nanywi namtende na udahi wa kuwalavya wantu mpepo."},{"book":"Mako","chapter":"3","verse":"16","text":"Wano nawo awasagule. Simoni Yesu kamwinka zina dya Petulo;"},{"book":"Mako","chapter":"3","verse":"17","text":"Yakobo na mlukolo ywakwe Yohana wana Zebedayo Yesu kawenka zina dya Boanege, nikugamba “Wantu wa Mlulumo”."},{"book":"Mako","chapter":"3","verse":"18","text":"Anduleya, Filipo, Batolomayo, Matayo, Tomaso, Yakobo mwana Alifayo, Tadeyo, Simoni wa Zelote,"},{"book":"Mako","chapter":"3","verse":"19","text":"na Yuda Isikaliyote, amhituke Yesu."},{"book":"Mako","chapter":"3","verse":"20","text":"Yesu niyo auya kaya. Naho atimilwa ni fyo dya wantu vitendile yeye hamwenga na wanampina wakwe wasekudaha kudya nkande."},{"book":"Mako","chapter":"3","verse":"21","text":"Walukolo wakwe weze weve imbuli iyo, niyo waita wakamgwile kwaviya wantu walozize nawakagamba, “Ni mchilalu!”"},{"book":"Mako","chapter":"3","verse":"22","text":"Wahinya Sigilizi wamwenga walaile Yelusalemu nawakagamba, “Ana Belizebuli! Uyo ni mkulu ywa mpepo amwinkile udahi wa kulavya mpepo.”"},{"book":"Mako","chapter":"3","verse":"23","text":"Yesu niyo awetanga na kusimwila nawo kwa mliganyo, “Vino Shetani adaha kumgulusa Shetani mnyawe?"},{"book":"Mako","chapter":"3","verse":"24","text":"Wantu wa useuta umwenga wakatowana wenye useuta uwo naugwe."},{"book":"Mako","chapter":"3","verse":"25","text":"Hegu nyumba inekala mwe mafyo na kuhigana, nayo yagwa."},{"book":"Mako","chapter":"3","verse":"26","text":"Ivyo uzumbe wa Shetani hegu unesenta wenye kwa wenye, naugwe na kubindilikila."},{"book":"Mako","chapter":"3","verse":"27","text":"“Hahana mntu akudaha kwingila mwe nyumba ya mta nguvu na kuguha vintu vyakwe henati kumnyinya mntu uyo. Niyo adaha kuguha vintu vyakwe."},{"book":"Mako","chapter":"3","verse":"28","text":"“Nawagambilani chindedi, wantu wadaha kusizwa masa na kufulu zawo zose na mahuluto yose kwa Chohile."},{"book":"Mako","chapter":"3","verse":"29","text":"Mna akunga ahuluta Muye Ukukile, halekeilwe masa yakwe, kwaviya kadamanya wihi wa mazuwa yose.”"},{"book":"Mako","chapter":"3","verse":"30","text":"Yesu nakalonga ivyo kwaviya wantu watuhu nawagamba, “Ana mpepo nchafu.”"},{"book":"Mako","chapter":"3","verse":"31","text":"Nine na walukolo wakwe Yesu niyo weza. Wachimala heise na kusigila Yesu etangwe."},{"book":"Mako","chapter":"3","verse":"32","text":"Yesu nakazungulukwa ni fyo dya wantu. Wamgamba, “Nyokwe na walukolo wako we heise, wakulonda.”"},{"book":"Mako","chapter":"3","verse":"33","text":"Yesu awahitula, “Mnala ni yuhi? Naho niwahi walukolo wangu?”"},{"book":"Mako","chapter":"3","verse":"34","text":"Niyo asinya wantu wamzunguluke na kugamba, “Wano nawo wamnala na walukolo wangu!"},{"book":"Mako","chapter":"3","verse":"35","text":"Mntu yoyose akudamanya viya akunga Chohile, nuyo mlukolo ywangu na lumbu dyangu na mnala.”"}]}