{"data":[{"book":"Ghamatendo","chapter":"19","verse":"1","text":"Apolo hayang'ali Kolinto, Pauli kabitila isi itsili mpfidunda, kuya kapfika Efeso. Baho kawapfika iwanu wangi iwomtoghola Yesu,"},{"book":"Ghamatendo","chapter":"19","verse":"2","text":"kawaghutsa, “Angu tsamumbokela Muhe Mwenzeluka hala hamtoghole?”"},{"book":"Ghamatendo","chapter":"19","verse":"3","text":"Pauli kawaghutsa, “Kuya tsambatitsighwa ubatitso wachi?”"},{"book":"Ghamatendo","chapter":"19","verse":"4","text":"Pauli kalonga, “Ubatitso wang'ali yobatitsa Yohane tsaukala kwa awala iwatoghole kutsileka nzambi tsawo. Naye tsakawalongela iwanu wamtoghole ayula iyakutsa kuchughu kwake, ayo iyo Yesu.”"},{"book":"Ghamatendo","chapter":"19","verse":"5","text":"Hawahulike pfino, wabatitsighwa kwa taghwa lya Yesu."},{"book":"Ghamatendo","chapter":"19","verse":"6","text":"Pauli hayamalitse kuwekila ghamoko, Ghumuhe Mwenzeluka kawahulumkila, nawo wandusa ukulonga lugha ingi, pfipfila walonga mbuli ye Imtwatsa."},{"book":"Ghamatendo","chapter":"19","verse":"7","text":"Tsawakala iwanu ka kumi na weli."},{"book":"Ghamatendo","chapter":"19","verse":"8","text":"Pauli kengila mne ing'anda ye ukulombela, kwa miyetsi midatu kalonga ne iwanu bila kupfuka, tsakaghetsa kuwakwegha watse mne Undewa we Imulungu."},{"book":"Ghamatendo","chapter":"19","verse":"9","text":"Lekeni wamwenga tsawana mimoyo mikomu na ng'awatoghole bae, na wailonga pfihile Imbuli ye Imtwatsa. Apfo Pauli kawaleka, kawasola iwatoghole, kalonga nawo chila litsuwa mne ing'anda ya ukulangulitsila ya imunu yumwe iyakemighwe Tirano."},{"book":"Ghamatendo","chapter":"19","verse":"10","text":"Pfinu pfino pfighendelela kwa miyaka mili, ili iwanu wose iwokala mne kaye tse isi ya Asiya, Wayahudi na iwanu iwali si Wayahudi bae wahulike imbuli ye Imtwatsa."},{"book":"Ghamatendo","chapter":"19","verse":"11","text":"Imulungu tsayang'ali yotenda pfihulo pfikulu kubitila Pauli."},{"book":"Ghamatendo","chapter":"19","verse":"12","text":"Hata pfitambala na maghwanda ghayakindile ghaghalighwa kwe iwatamu, utamu wawo uwalawa, na ipfinyamkela pfiwalawa."},{"book":"Ghamatendo","chapter":"19","verse":"13","text":"Wayahudi wamwenga iwakwangakwanga na kulapfa ipfinyamkela tsawaghetsa kutumila taghwa lya Imtwatsa. Wawalongela ipfinyamkela, “Nomlaghitsani mlawe kwa taghwa lya Yesu, iyopetighwa na Pauli.”"},{"book":"Ghamatendo","chapter":"19","verse":"14","text":"Iwatendile apfo, tsawakala iwana saba wa imunu yumwe Myahudi iyakemighwe Sikewa, iyakalile Imtambika mkulu."},{"book":"Ghamatendo","chapter":"19","verse":"15","text":"Lekeni ichinyamkela kawalongela, “Yesu nommanya, Pauli nommanya, lekeni mwemwe tsina nani?”"},{"book":"Ghamatendo","chapter":"19","verse":"16","text":"Kuya imunu yane ichinyamkela kawadalukila, kawatowa mbaka watsumila kunze mwe ing'anda wachidako aku wana pfilonda."},{"book":"Ghamatendo","chapter":"19","verse":"17","text":"Imbuli ayo haimanyike na Wayahudi na Wagiriki iwokala ako Efeso, wose tsawapfuka, na taghwa lya Imtwatsa Yesu litunyighwa."},{"book":"Ghamatendo","chapter":"19","verse":"18","text":"Iwanu wengi iwamtoghole Yesu watsa hambele he iwanu, watoghola kuleka kutenda ghehile."},{"book":"Ghamatendo","chapter":"19","verse":"19","text":"Iwanu wamwenga iwang'ali wotenda uhawi wapfighala pfitabu pfawo na kupfilakatsa hambele he iwanu. Pfawapetile bei ye ipfitabu apfo, wona yodahika kupfika elufu hamsini."},{"book":"Ghamatendo","chapter":"19","verse":"20","text":"Apfo imbuli ye Imtwatsa yenela na kuwa ne ingupfu ghendo."},{"book":"Ghamatendo","chapter":"19","verse":"21","text":"Pfinu pfino hapfimalile, Pauli tsakalamla aghende Yerusalemu kwa kubitila Makedoniya na Akaya, kalonga, “Ning'apfika ako, pfipfila nobamighwa ng'ende Roma.”"},{"book":"Ghamatendo","chapter":"19","verse":"22","text":"Apfo kawatuma ako Makedoniya iwanu wake weli iwomwapfilagha, Timoteo na Elasto, yeye mwenyegho tsakakala chidogho ako Asiya."},{"book":"Ghamatendo","chapter":"19","verse":"23","text":"Ghamatsuwa ghala tsakulawila hengele kulu ako Efeso kwaajili ya mbuli tsa Yesu."},{"book":"Ghamatendo","chapter":"19","verse":"24","text":"Tsahana imunu yumwe taghwa lyake Demetiriyo iyang'ali yotenda ipfinyagho pfa fetsa pfe imulungu Atemi. Isang'ano ayo iwatenda Demetiriyo ne iwanu wake wabwede ghendo."},{"book":"Ghamatendo","chapter":"19","verse":"25","text":"Apfo Demeteriyo kawakema iwanu wake, na iwanu wangi iwosang'ana isang'ano ka yake, kalonga, “Mweye wayangu, mwomanya twopata sendi nyingi kwa isang'ano ino."},{"book":"Ghamatendo","chapter":"19","verse":"26","text":"Mwemwe muwenyegho tsamuhulika na mwona ka si hano Efeso haliyeka bae, ila Asiya yose, Pauli kawakwegha iwanu na kughalusa ghamawatso ghawo, kalonga milungu itendighwe ne iwanu si milungu bae."},{"book":"Ghamatendo","chapter":"19","verse":"27","text":"Apfo isang'ano yetu itsobetsighwa, na si isang'ano yetu iliyeka bae, ila hata ing'anda ye imulungu wetu mamo Atemi nayo itsobetsighwa na mlungu wetu imwenyegho katsobetsighwa, imulungu yotambikighwa mne kaye tsa Asiya na mne isi yose, katsobokighwa utunitso wake!”"},{"book":"Ghamatendo","chapter":"19","verse":"28","text":"Hawahulike apfo, wona maya wandusa kukemelela, “Atemi wa Efeso ka Mkulu!”"},{"book":"Ghamatendo","chapter":"19","verse":"29","text":"Tsakulawila hengele mne isi yose. Iwanu wawaghogha Gayo ne Aristariko, iwanu iwelongotse na Pauli kulawa Makedoniya, watsuma nawo mbaka hane chibugha che midawalo."},{"book":"Ghamatendo","chapter":"19","verse":"30","text":"Pauli imwenyegho tsakabama aghende hambele he iwanu, lekeni iwanang'ina wake wamghoma."},{"book":"Ghamatendo","chapter":"19","verse":"31","text":"Hata iwakulu wangi we Asiya, sale tsake Pauli, wamtumila imunu wamlomba aleke kughenda hane chibugha che imidawalo."},{"book":"Ghamatendo","chapter":"19","verse":"32","text":"Imtingano ukala uhinyika, iwanu wamwenga wang'ali wolonga achi na wamwenga wolonga chila, kwaapfila iwanu wengi ng'awamanyile tsawetinganile choni."},{"book":"Ghamatendo","chapter":"19","verse":"33","text":"Wayahudi wangi wamghala Alekisanda hambele he iwanu, na iwanu wangi wamkemelela. Naye kawapungila ghumoko iwanu wanyamale, ili yeyamile kwe iwanu."},{"book":"Ghamatendo","chapter":"19","verse":"34","text":"Lekeni hawamanyile yeye ka Myahudi, wose wakemelela hamwe kwa masaa meli, “Atemi wa Efeso ka mkulu!”"},{"book":"Ghamatendo","chapter":"19","verse":"35","text":"Na kalani wa isi hayamalitse kuwalongela iwanu wanyamale, kalonga, “Mwemwe iwanu wa Efeso, angu yuhi ng'amanyile bae ka isi ya Efeso iyo mkalitsi wa ing'anda ye imulungu mkulu Atemi na mkalitsi wa chinyagho chake ichilaghale kulawa kulanga?"},{"book":"Ghamatendo","chapter":"19","verse":"36","text":"Kwaapfila kuduhu imunu yodaha kubela agho, apfo mnyamale na mleke kutenda chinu chochose himahima."},{"book":"Ghamatendo","chapter":"19","verse":"37","text":"Muwaghala hano iwanu wano, nawo ng'awebile ipfinu pfe ing'anda ye imulungu wala ng'awamlighile bae mlungu wetu."},{"book":"Ghamatendo","chapter":"19","verse":"38","text":"Apfo, ka Demetiriyo na weyaghe wana lighomba na imunu wowose, ghamabalatsa na iwalamutsi wabaho. Wodaha kughala ako lighomba alyo."},{"book":"Ghamatendo","chapter":"19","verse":"39","text":"Lekeni ka mna ghomba lingi, mwobamighwa mlighale kune libalatsa ilibamighwa."},{"book":"Ghamatendo","chapter":"19","verse":"40","text":"Kwaapfila tung'aghalighwa mne libalatsa kwaajili ya hengele lya leloli, ng'atudaha kwiyamila bae kwaapfila hengele lino lyahela mana.”"},{"book":"Ghamatendo","chapter":"19","verse":"41","text":"Hayamalitse ukulonga apfi, kawalongela iwanu woke."}]}