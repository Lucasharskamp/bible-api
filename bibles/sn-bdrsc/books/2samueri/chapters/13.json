{"data":[{"book":"2 Samueri","chapter":"13","verse":"1","text":"Munguva iyoyo, Amunoni mwanakomana waDhavhidhi akachiva Tamari, hanzvadzi yaAbhusaromu mwanakomana waDhavhidhi yakanga yakanaka kwazvo."},{"book":"2 Samueri","chapter":"13","verse":"2","text":"Amunoni akatambudzika kusvikira pakurwara pamusoro paTamari hanzvadzi yake, nokuti hazvaigona kuti amuite chimwe chinhu."},{"book":"2 Samueri","chapter":"13","verse":"3","text":"Zvino Amunoni aiva neshamwari yake yainzi Jonadhabhu mwanakomana waShimea, mukoma waDhavhidhi. Jonadhabhu akanga ari munhu aiva namano."},{"book":"2 Samueri","chapter":"13","verse":"4","text":"Akabvunza Amunoni akati, “Seiko, iwe mwanakomana wamambo, uchipunyaira mangwanani oga oga? Haungandiudzewo here?”"},{"book":"2 Samueri","chapter":"13","verse":"5","text":"Jonadhabhu akati, “Enda unorara unyepedzere kurwara. Zvino kana baba vako vauya kuzokuona, uti kwavari, ‘Ndinokumbira kuti hanzvadzi yangu Tamari auye andipe zvokudya. Ndinoda kuti agadzire zvokudya ini ndichiona kuti ndimuone uye ndigodya zvichibva mumaoko ake.’ ”"},{"book":"2 Samueri","chapter":"13","verse":"6","text":"Saka Amunoni akavata pasi akanyepedzera kurwara. Zvino mambo paakauya kuzomuona, Amunoni akati kwaari, “Ndinokumbira kuti Tamari hanzvadzi yangu auye andibikire chingwa chakaisvonaka ndichiona, kuti ndigodya zvichibva mumaoko ake.”"},{"book":"2 Samueri","chapter":"13","verse":"7","text":"Dhavhidhi akatumira shoko kuna Tamari kumba kwamambo akati, “Enda kumba kwehanzvadzi yako Amunoni umugadzirire zvokudya.”"},{"book":"2 Samueri","chapter":"13","verse":"8","text":"Zvino Tamari akaenda kumba kwaAmunoni hanzvadzi yake, uyo akanga akarara pasi. Akatora mukanyiwa, akakanya, akaumba chingwa uye akachibika iye achiona."},{"book":"2 Samueri","chapter":"13","verse":"9","text":"Akatora pani ndokumupa chingwa, asi iye akaramba kudya."},{"book":"2 Samueri","chapter":"13","verse":"10","text":"Amunoni ndokubva ati kuna Tamari, “Uya nezvokudya muno mumba mangu mokurara ndidye zvichibva muruoko rwako.” Zvino Tamari akatora chingwa chaakanga abika akaenda nacho mumba yokurara yehanzvadzi yake Amunoni."},{"book":"2 Samueri","chapter":"13","verse":"11","text":"Asi akati achimupa kuti adye, iye akamubata akati, “Uya urare neni, hanzvadzi yangu.”"},{"book":"2 Samueri","chapter":"13","verse":"12","text":"Iye akati kwaari, “Kwete, hanzvadzi yangu! Usandichinya. Chinhu chakadai hachifaniri kuitwa muIsraeri! Usaita chinhu chakaipa zvakadai."},{"book":"2 Samueri","chapter":"13","verse":"13","text":"Ko, ini ndichavei? Uchava somumwe wamapenzi akaipa muIsraeri. Ndapota, taura namambo; haangamborambi kuti ndiroorwe newe.”"},{"book":"2 Samueri","chapter":"13","verse":"14","text":"Asi iye akaramba kumuteerera, uye nokuti akanga ane simba kumudarika, akamubata chibharo."},{"book":"2 Samueri","chapter":"13","verse":"15","text":"Ipapo Amunoni akabva amuvenga nokuvenga kukuru kwazvo, akamuvenga kupfuura kumuda kwaaiva ambomuita. Amunoni akati kwaari, “Muka uende!”"},{"book":"2 Samueri","chapter":"13","verse":"16","text":"Iye akati kwaari, “Kwete! Kundidzinga muno kwakashata kudarika zvawatondiita nechakare.”"},{"book":"2 Samueri","chapter":"13","verse":"17","text":"Akadana muranda wake akati kwaari, “Dzinga mukadzi uyu abve muno uye ukiye mukova kana achinge abuda.”"},{"book":"2 Samueri","chapter":"13","verse":"18","text":"Ipapo muranda wake akamubudisa panze akakiya mukova shure kwake. Akanga akapfeka nguo yaikosha zvikuru yaipenya, nokuti ndidzo nguo dzaipfekwa navanasikana vamambo vaiva mhandara."},{"book":"2 Samueri","chapter":"13","verse":"19","text":"Tamari akazvizodza madota akabvarura nguo inokosha yaakanga akapfeka. Akabata musoro wake ndokuenda achichema zvikuru."},{"book":"2 Samueri","chapter":"13","verse":"20","text":"Hanzvadzi yake Abhusaromu akati kwaari, “Ko, ndiAmunoni, hanzvadzi yako, anga anewe here? Chinyarara zvako, hanzvadzi; iye ihanzvadzi yako. Usanyanyozvidya mwoyo nazvo.” Uye Tamari akagara mumba maAbhusaromu hanzvadzi yake, akava mukadzi akasurukirwa."},{"book":"2 Samueri","chapter":"13","verse":"21","text":"Zvino mambo Dhavhidhi akati anzwa zvose izvi, akatsamwa kwazvo."},{"book":"2 Samueri","chapter":"13","verse":"22","text":"Abhusaromu haana kana kumbotaura shoko kuna Amunoni, rakanaka kana rakaipa; akavenga Amunoni nokuti akanga akanyadzisa hanzvadzi yake Tamari."},{"book":"2 Samueri","chapter":"13","verse":"23","text":"Mushure mamakore maviri; vaveuri vamakwai aAbhusaromu pavakanga vari paBhaari Hazori pedyo nomuganhu weEfuremu, akakoka vanakomana vose vamambo kuti vauye ikoko."},{"book":"2 Samueri","chapter":"13","verse":"24","text":"Abhusaromu akaenda kuna mambo akandoti, “Muranda wenyu aita kuti vaveuri vauye. Ndapota, ko, mambo namakurukota ake haangauyi kuzova neni here?”"},{"book":"2 Samueri","chapter":"13","verse":"25","text":"Mambo akapindura akati, “Kwete, mwanakomana wangu. Hatifaniri kuenda tose; tingazova mutoro kwauri.” Kunyange zvazvo akamugombedzera, akaramba kuenda, asi akamuropafadza."},{"book":"2 Samueri","chapter":"13","verse":"26","text":"Ipapo Abhusaromu akati, “Kana zvisingaiti, chitenderai henyu mununʼuna wangu Amunoni kuti aende nesu.”"},{"book":"2 Samueri","chapter":"13","verse":"27","text":"Asi Abhusaromu akavanyengetedza, saka akazotendera Amunoni navanakomana vose vamambo kuti vaende navo."},{"book":"2 Samueri","chapter":"13","verse":"28","text":"Abhusaromu akarayira vanhu vake akati, “Teererai! Kana Amunoni anwa waini zvokuti haachabviri nokufara uye ini ndikati kwamuri, ‘Urayai Amunoni,’ ibvai mamuuraya. Musatya. Handizini ndakurayirai here? Simbai mutsunge mwoyo.”"},{"book":"2 Samueri","chapter":"13","verse":"29","text":"Saka vanhu vaAbhusaromu vakaita kuna Amunoni sokurayirwa kwavakanga vaitwa naAbhusaromu. Ipapo vana vose vamambo vakasimuka, vakatasva manyurusi avo vakatiza."},{"book":"2 Samueri","chapter":"13","verse":"30","text":"Vachiri munzira kudaro, shoko rakasvika kuna Dhavhidhi richiti, “Abhusaromu auraya vanakomana vose vamambo; hapana kana mumwe zvake asara.”"},{"book":"2 Samueri","chapter":"13","verse":"31","text":"Mambo akasimuka, akabvarura nguo dzake akazvambarara pasi; ipapo varanda vake vose vakauya vaine nguo dzakabvaruka vakamira paari."},{"book":"2 Samueri","chapter":"13","verse":"32","text":"Asi Jonadhabhu mwanakomana waShimea, mukoma waDhavhidhi, akati, “Ishe wangu ngaarege kufunga kuti vauraya machinda ake ose; Amunoni oga ndiye afa. Izvi zvakagara zviri muurongwa hwaAbhusaromu kubvira musi wakabatwa chibharo hanzvadzi yake Tamari naAmunoni."},{"book":"2 Samueri","chapter":"13","verse":"33","text":"Naizvozvo zvino Ishe wangu mambo ngaarege kuzvidya mwoyo neshoko rokuti vanakomana vose vamambo vafa. Amunoni oga ndiye afa.”"},{"book":"2 Samueri","chapter":"13","verse":"34","text":"Panguva iyoyo, Abhusaromu akatiza."},{"book":"2 Samueri","chapter":"13","verse":"35","text":"Jonadhabhu akati kuna Mambo, “Tarirai, vanakomana vamambo vasvika; zvaitika sokutaura kwomuranda wenyu.”"},{"book":"2 Samueri","chapter":"13","verse":"36","text":"Akati achipedza kutaura, vanakomana vamambo vakabva vapinda, vachiungudza zvikuru. Zvino mambo pamwe chete navaranda vake vakachema neshungu kwazvo."},{"book":"2 Samueri","chapter":"13","verse":"37","text":"Abhusaromu akatiza akaenda kuna Tarimai mwanakomana waAmihudhi, mambo weGeshuri. Asi mambo Dhavhidhi akachema pamusoro pomwanakomana wake mazuva ose."},{"book":"2 Samueri","chapter":"13","verse":"38","text":"Mushure mokunge Abhusaromu atiza akaenda kuGeshuri, akandogarako kwamakore matatu."},{"book":"2 Samueri","chapter":"13","verse":"39","text":"Uye mweya wamambo wakashuva kwazvo kuenda kuna Abhusaromu, nokuti zvino akanga anyaradzwa pamusoro porufu rwaAmunoni."}]}