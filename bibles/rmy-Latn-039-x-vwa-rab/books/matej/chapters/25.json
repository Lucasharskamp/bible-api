{"data":[{"book":"Matej","chapter":"25","verse":"1","text":"O Isus phenđa: “Tegani o carstvo e nebosoro ka ovel sar kad o deš čhaja lelje pumare svetiljke hem iklile anglo mladoženja."},{"book":"Matej","chapter":"25","verse":"2","text":"Pandž olendar inele diline, a pandž mudra."},{"book":"Matej","chapter":"25","verse":"3","text":"O diline čhaja lelje pumare svetiljke, ali na lelje pumencar ulje,"},{"book":"Matej","chapter":"25","verse":"4","text":"a o mudra čhaja lelje pumencar hem o svetiljke hem o ulje ano čare."},{"book":"Matej","chapter":"25","verse":"5","text":"Adalese so o mladoženja harinđa, sa e čhajengere jaćha phandljona ine hem zasuće."},{"book":"Matej","chapter":"25","verse":"6","text":"A ki ekvaš i rat šundilo: ‘Ače o mladoženja! Ikljoven anglo leste!’"},{"book":"Matej","chapter":"25","verse":"7","text":"Tegani sa o čhaja uštine hem pripreminde pumare svetiljke."},{"book":"Matej","chapter":"25","verse":"8","text":"A o diline čhaja phende e mudronenđe: ‘Den amen hari oto tumaro ulje, adalese so amare svetiljke mudarđona.’"},{"book":"Matej","chapter":"25","verse":"9","text":"Ali o mudra čhaja phende: ‘Našti! Adalese so naka ovel dovoljno hem amenđe hem tumenđe. Po šukar ka ovel tumenđe te džan te činen tumenđe ulje koro okola so biknena.’"},{"book":"Matej","chapter":"25","verse":"10","text":"Ali kad džele te činen, reslo o mladoženja, i okola čhaja kola inele spremna đerdinde oleja ko than e bijavesoro, hem o udar phandlilo."},{"book":"Matej","chapter":"25","verse":"11","text":"A palo adava ale hem okola avera čhaja vaćerindoj: ‘Gospodarona! Gospodarona, phrav amenđe!’"},{"book":"Matej","chapter":"25","verse":"12","text":"A ov phenđa lenđe: ‘Čače vaćerava tumenđe: Na pendžarava tumen.’"},{"book":"Matej","chapter":"25","verse":"13","text":"Adalese džangale pazinen, adalese so na džanen ni o dive ni o sati kad ka avav!”"},{"book":"Matej","chapter":"25","verse":"14","text":"“Adalese so o carstvo e nebosoroi sar kad jekh manuš ko džajba ko drom, vičinđa ple slugen hem muklja lenđe ano vasta plo barvalipe."},{"book":"Matej","chapter":"25","verse":"15","text":"Jekhese dinđa pandž kese zlatoja, e dujtonese duj, a e tritonese jekh – đijekhese dinđa palo adava kobori sposobna, i dželo ko drom."},{"book":"Matej","chapter":"25","verse":"16","text":"O sluga kase dinđa pandž kese zlatoja odmah dželo, ćerđa buti olencar hem zaradinđa pana pandž kese zlatoja."},{"book":"Matej","chapter":"25","verse":"17","text":"Ađahar hem okova kase dinđa duj kese zlatoja zaradinđa pana duj."},{"book":"Matej","chapter":"25","verse":"18","text":"A o sluga kase dinđa jekh kesa zlatoja dželo, handlja rupa ani phuv hem adari garavđa ple gospodaresere love."},{"book":"Matej","chapter":"25","verse":"19","text":"Palo but vreme o gospodari irinđa pe hem rodinđa e slugendar te mothoven lese so ćerde adaleja so dinđa len."},{"book":"Matej","chapter":"25","verse":"20","text":"Okova kase dinđa pandž kese zlatoja alo hem anđa pana pandž vaćerindoj: ‘Gospodarona, dinđan man pandž kese zlatoja, a me, ače, zaradinđum pana pandž.’"},{"book":"Matej","chapter":"25","verse":"21","text":"O gospodari phenđa lese: ‘But šukar! Tu injan šukar hem verno sluga. Injanle maje verno ko hari hem adalese ka čhivav tut te upravine ko but. Ava hem radujin tut te gospodareja.’"},{"book":"Matej","chapter":"25","verse":"22","text":"Tegani alo okova kase dinđa duj kese zlatoja hem phenđa: ‘Gospodarona, dinđan man duj kese zlatoja, a me, ače, zaradinđum pana duj.’"},{"book":"Matej","chapter":"25","verse":"23","text":"O gospodari phenđa lese: ‘But šukar! Tu injan šukar hem verno sluga. Injanle maje verno ko hari hem adalese ka čhivav tut te upravine ko but. Ava hem radujin tut te gospodareja.’"},{"book":"Matej","chapter":"25","verse":"24","text":"Tegani alo okova kase dinđa jekh kesa zlatoja hem phenđa: ‘Gospodarona, džanav so injan pharo manuš. Čedeja kaj na sejinđan hem čedeja kaj na sadinđan."},{"book":"Matej","chapter":"25","verse":"25","text":"Adalese darandiljum, i dželjum hem garavđum ti kesa zlatoja ani phuv. Ače, le la.’"},{"book":"Matej","chapter":"25","verse":"26","text":"Ali o gospodari phenđa lese: ‘Tu injan bišukar hem lenjo sluga! Džane da čedava kaj na sejinđum hem da čedava kaj na sadinđum."},{"book":"Matej","chapter":"25","verse":"27","text":"Adalese valjanđan te de mle love ki kamata, i me irindoj čhere ka lav ine soi mlo hem ka ovel man ine zarada."},{"book":"Matej","chapter":"25","verse":"28","text":"Adalese len olestar i kesa zlatoja hem den la okolese kas isi deš kese zlatoja."},{"book":"Matej","chapter":"25","verse":"29","text":"Adalese so, đijekhe kas isi, ka del pe lese pana hem ka ovel le but, a okole kas nane ka lel pe lestar hem adava so isi le."},{"book":"Matej","chapter":"25","verse":"30","text":"Akale sluga kova nane korisno – frden le avri ani naj dur tomina, kote ka ovel baro rojba hem krciba e dandengoro tari dukh.’ ”"},{"book":"Matej","chapter":"25","verse":"31","text":"“Kad me, o Čhavo e Manušesoro ka avav ani slava hem mle anđelencar, ka bešav ko mlo slavno tron."},{"book":"Matej","chapter":"25","verse":"32","text":"Tegani sa o nacije ka čeden pe angla mande, a me ka cidav jekhen averendar sar so o pastiri cidela e bakren e buznjendar."},{"book":"Matej","chapter":"25","verse":"33","text":"E pravednikonen ka čhivav maje oti desno strana, a averen maje oti levo."},{"book":"Matej","chapter":"25","verse":"34","text":"Tegani me, o caro, ka vaćerav okolenđe oti desno strana: ‘Aven, tumen kolen mlo Dad blagoslovinđa, hem nasledinen o carstvo, savoi pripremime tumenđe pana taro ćeriba e svetosoro!"},{"book":"Matej","chapter":"25","verse":"35","text":"Adalese so, dinđen man te hav kad injumle bokhalo, dinđen man te pijav kad injumle žedno, leljen man sar gosto kad injumle abanđija,"},{"book":"Matej","chapter":"25","verse":"36","text":"hem urjavđen man kad injumle nango; injenle adathe te dikhen man kad injumle namborme hem aljen kora mande kad injumle ano phandlipe.’"},{"book":"Matej","chapter":"25","verse":"37","text":"Tegani o pravednici ka pučen man: ‘Gospode, kad dikhljam tut bokhale hem dinđam tut te has, kad dikhljam tut žednone hem dinđam tut te pije?"},{"book":"Matej","chapter":"25","verse":"38","text":"Kad dikhljam tut sar abanđija hem leljam tut sar gosto, kad dikhljam tut nange hem urjavđam tut?"},{"book":"Matej","chapter":"25","verse":"39","text":"Hem kad dikhljam tut namborme hem ano phandlipe hem aljam te dikha tut?’"},{"book":"Matej","chapter":"25","verse":"40","text":"A me, o caro, ka phenav lenđe: ‘Čače vaćerava tumenđe, sa so ćerđen jekhese akale mle najtikore phraljendar, maje ćerđen!’"},{"book":"Matej","chapter":"25","verse":"41","text":"Tegani ka phenav okolenđe oti levo strana: ‘Džan mandar, tumen kola injen prokleta, ani večno jag, savi pripremime e bengese hem lesere anđelenđe!"},{"book":"Matej","chapter":"25","verse":"42","text":"Adalese so, injumle bokhalo, a tumen na dinđen man te hav; injumle žedno, a tumen na dinđen man te pijav."},{"book":"Matej","chapter":"25","verse":"43","text":"Injumle abanđija, a tumen na leljen man sar gosto; injumle nango, a tumen na urjavđen man. Injumle namborme hem ano phandlipe, a tumen na aljen te dikhen man.’"},{"book":"Matej","chapter":"25","verse":"44","text":"Tegani hem on ka pučen: ‘Gospode, kad dikhljam tut bokhale ili žednone, sar abanđija ili nange, namborme ili ano phandlipe, a na pomožinđam će?’"},{"book":"Matej","chapter":"25","verse":"45","text":"A me ka phenav lenđe: ‘Čače vaćerava tumenđe, sa so na ćerđen jekhese akale najtikorendar, na ćerđen ni maje.’"},{"book":"Matej","chapter":"25","verse":"46","text":"Ađahar on ka džan ki večno kazna, a o pravedna ko večno dživdipe.”"}]}