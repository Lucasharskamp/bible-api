{"data":[{"book":"LINJIILA LUUKA","chapter":"14","verse":"1","text":"E *aseweere goo, ɗun ko *ɲalaande fowteteende nden, Iisaa naati e suudu hooreejo Fariisiyaaɓe ɓen fii nafagol, tawi ɓen Fariisiyaaɓe no tenƴina mo."},{"book":"LINJIILA LUUKA","chapter":"14","verse":"2","text":"Tawi aaden ɓuutuɗo no yeeso makko ɗon."},{"book":"LINJIILA LUUKA","chapter":"14","verse":"3","text":"Onsay Iisaa landii waawuɓe fii Sariya ɓen e Fariisiyaaɓe ɓen, o wi'i: «Hara no dagii ka ɲawndee e aseweere kaa dagaaki?»"},{"book":"LINJIILA LUUKA","chapter":"14","verse":"4","text":"Kono ɓe fow ɓe deƴƴi. Onsay o ƴetti on ɲawɗo, o sellini, o acciti mo, on yahi."},{"book":"LINJIILA LUUKA","chapter":"14","verse":"5","text":"Onsay o wi'i ɓe: «Ko hombo e mon, si ɓiɗɗo mun maa nagge mun aru e yanude e nder woyndu, salotoo nge ƴawnude maa ƴawna mo ɗon kisan fii nden ɲande ko asewe?»"},{"book":"LINJIILA LUUKA","chapter":"14","verse":"6","text":"Laatii ɓe waawaali jaabaade hay huunde e ɗun."},{"book":"LINJIILA LUUKA","chapter":"14","verse":"7","text":"Ɓay o yi'ii no ɓen saatinanooɓe suɓoraynoo ndaɗɗule yeesooje ɗen, o waɗani ɓe ngal misal ɗoo, o wi'i ɓe:"},{"book":"LINJIILA LUUKA","chapter":"14","verse":"8","text":"«Si on aru e saatineede e peera, wota on wonu ka ndaɗɗule yeesooje fii hita taw ɓurɗo on hittude no saatinaa ɗon"},{"book":"LINJIILA LUUKA","chapter":"14","verse":"9","text":"haa saatinɗo on on ara wi'a on: ‹Accanee oo ɗoo ndaɗɗudi ndin.› Onsay on hersay ruttagol ka ndaɗɗudi ɓaawoori."},{"book":"LINJIILA LUUKA","chapter":"14","verse":"10","text":"Kono tuma saatinaɗon woo, wontiree ɓaawo fii tuma nde saatinɗo on on ari woo, yo o wi'u on: ‹Giɗo an, aru wonaa yeeso gaa.› Onsay ɗun wonanay on teddungal e tawnde ɓen ɓe saatindinaɗon fow."},{"book":"LINJIILA LUUKA","chapter":"14","verse":"11","text":"Ko fii kala mawnintiniiɗo jippinoyte, awa kadi kala jippinɗo hoore mun mawninoyte.»"},{"book":"LINJIILA LUUKA","chapter":"14","verse":"12","text":"Onsay kanko Iisaa o wi'i saatinɗo mo on: «Nde hiɗa soƴƴina maa hirtina woo, wota a saatin yiɓɓe maa ɓen maa neene-gootooɓe maa ɓen maa musiɓɓe maa ɓen maa kawtalɓe maa alɗuɓe ɓen, fii wota kamɓe kadi ɓe saatine ɲande goo, ɗun wonane njoddi."},{"book":"LINJIILA LUUKA","chapter":"14","verse":"13","text":"Kono nde waɗataa caatal woo, saatin miskinɓe ɓen e jukkunnaaɓe ɓen, e maanaa boofooɓe ɓen e bumɓe ɓen."},{"book":"LINJIILA LUUKA","chapter":"14","verse":"14","text":"Ɗun a wonoyay malaaɗo, ko fii ɓen alaa ko yoɓitire, a yoɓitoyte ɲande ummutal feewuɓe ɓen.»"},{"book":"LINJIILA LUUKA","chapter":"14","verse":"15","text":"Ɓay goɗɗo e ɓe o nafodaynoo ɓen nanii ɗin konguɗi makko kanko Iisaa, o wi'i mo: «Maloore wonanoyay on nafoytooɗo ka *laamateeri Alla!»"},{"book":"LINJIILA LUUKA","chapter":"14","verse":"16","text":"Onsay Iisaa jaabii mo, wi'i: «Ɲande goo goɗɗo waɗuno caatal moolanaangal, o saatini yimɓe buy."},{"book":"LINJIILA LUUKA","chapter":"14","verse":"17","text":"Ɓay nafagol ngol fewndike, o nuli kurkaadu makko ndun yo on yahu wi'a ɓe o saatinnoo ɓen yo ɓen aru, ko fii hebulaama."},{"book":"LINJIILA LUUKA","chapter":"14","verse":"18","text":"«Kono ɓe fow ɓe kuylitidi. Arano on e maɓɓe wi'i ndun kurkaadu: ‹Miɗo soodi ngesa, bee mi yaha mi ndaaroya mba. Mi torike mo yo o yaafo lan.›"},{"book":"LINJIILA LUUKA","chapter":"14","verse":"19","text":"Goɗɗo on wi'i: ‹Miɗo soodi kalali sappo, miɗo yahude mi lasindoo ɗi, mi torike mo yo o yaafo lan.›"},{"book":"LINJIILA LUUKA","chapter":"14","verse":"20","text":"Goɗɗo goo kadi wi'i: ‹Miɗo jombi neeɓaali, ko ɗun haɗata mi yaha.›"},{"book":"LINJIILA LUUKA","chapter":"14","verse":"21","text":"«Ɓay kurkaadu ndun hewtitii, o yottintini e jom makko ko o nulaa kon fow. Onsay jom galle on tikki, o wi'i ndun kurkaadu makko: ‹Yahu kisan e ɗate ɗen fow, njane e tosooke, addanoyaa mi miskinɓe ɓen e jukkunnaaɓe ɓen e bumɓe ɓen e boofooɓe ɓen fow.›"},{"book":"LINJIILA LUUKA","chapter":"14","verse":"22","text":"«Kurkaadu ndun wi'i: ‹Jom an, ko yamirɗon kon waɗaama, kono haa jooni ka jooɗee no lutti.›"},{"book":"LINJIILA LUUKA","chapter":"14","verse":"23","text":"«Onsay jom galle ɗen wi'i kurkaadu ndun: ‹Yahu haa ka fulawaa, takkoɗaa kowle ɗen fow, rewaa e ɗatoy koy fow, etoɗaa no yimɓe ɓen arda fii no ka an heewira."},{"book":"LINJIILA LUUKA","chapter":"14","verse":"24","text":"Ko fii mi andinii on, hay gooto e ɓee ɓe mi saatinnoo aranun mettotaako oo nafakka an!› »"},{"book":"LINJIILA LUUKA","chapter":"14","verse":"25","text":"Tawi jamaa moolanaaɗo no jokkondirnoo e Iisaa. O fewtiti ɓe, o wi'i:"},{"book":"LINJIILA LUUKA","chapter":"14","verse":"26","text":"«Si goɗɗo arii e an, hara o woniraa selugol ben makko e yumma makko e ɓeyngu makko e ɓiɓɓe makko ɓen e neene-gootooɓe makko ɓen worɓe e rewɓe haa naɓani wonkii makko kin tigi, haray onɗon waawataa wonude taalibaajo an."},{"book":"LINJIILA LUUKA","chapter":"14","verse":"27","text":"Awa kadi kala mo ƴettaali *leggal mun altindiraangal ngal jokkimmi, haray ontigi waawataa wonude taalibaajo an."},{"book":"LINJIILA LUUKA","chapter":"14","verse":"28","text":"«Hara ko hombo e mon si no faalaa darnude koore, ronkata jooɗaade taho, taskoo fii ko o eɓɓi kon si ko ko yonata?"},{"book":"LINJIILA LUUKA","chapter":"14","verse":"29","text":"Kulol wota ootigi fuɗɗo ronka gaynude, fii wota yi'uɓe mo e ɗun ɓen fow jalu mo,"},{"book":"LINJIILA LUUKA","chapter":"14","verse":"30","text":"wi'a: ‹Oo neɗɗo fuɗɗino darnude, kono o waawaali lannitaade!›"},{"book":"LINJIILA LUUKA","chapter":"14","verse":"31","text":"«Maa hara ko lanɗo hombo fokkitanta haɓidoygol e lanɗo goo mo konu mun woni embere yimɓe guluuje noogayo, hara kanko ngu makko ngun ko embere yimɓe guluuje sappo, ronkata jooɗaade taho, taskoo si o heɓoyay kutu maɓɓe?"},{"book":"LINJIILA LUUKA","chapter":"14","verse":"32","text":"Si o tawii non o heɓoytaa kutu maɓɓe ɓay oya no woɗɗitii mo taho, o nelay e on fii yo on waɗan mo sartiiji no ɓuttu on tabitira."},{"book":"LINJIILA LUUKA","chapter":"14","verse":"33","text":"Ko ɗun waɗi, kala e mon mo woniraa seedugol e ko o jeyi kon, haray gasataa wonde taalibaajo an."},{"book":"LINJIILA LUUKA","chapter":"14","verse":"34","text":"«Lanɗan ko huunde moƴƴere, kono si dakamme majjan on iwii, haray ko honno dakamme majjan on wattirtee?"},{"book":"LINJIILA LUUKA","chapter":"14","verse":"35","text":"Haray ɗan alaa nafa ka leydi maa ka ɲolu, ko hawkoyteeɗan ka yaasi."}]}