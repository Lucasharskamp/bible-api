{"data":[{"book":"UMakho","chapter":"8","verse":"1","text":"Ngalezonsuku kwaphinde kwabuthana elinye ixuku labantu. Kwathi ngoba bengelalutho lokudla uJesu wabiza abafundi bakhe wathi kubo,"},{"book":"UMakho","chapter":"8","verse":"2","text":"“Ngilosizi ngalaba abantu; sebebe lami okwensuku ezintathu, kodwa bengadli lutho."},{"book":"UMakho","chapter":"8","verse":"3","text":"Ngingababuyisela emakhaya belambile bazayatha endleleni ngoba abanye babo bavela khatshana.”"},{"book":"UMakho","chapter":"8","verse":"4","text":"Abafundi bakhe baphendula bathi, “Kodwa kungaphi endaweni emi yodwa kanje umuntu angathola khona izinkwa ezanele ukubapha?”"},{"book":"UMakho","chapter":"8","verse":"5","text":"UJesu wababuza wathi, “Lilezinkwa ezingaki na?”"},{"book":"UMakho","chapter":"8","verse":"6","text":"Wasetshela ixuku labantu ukuthi lihlale phansi. Wathi esezithethe izinkwa eziyisikhombisa njalo esebongile, wazihlephula waziqhubela abafundi bakhe ukuba baqhubele abantu. Lakanye benza khonokho."},{"book":"UMakho","chapter":"8","verse":"7","text":"Njalo babelenhlanzi ezincane ezimbalwa, wazikhulekela lazo wathi abafundi bazabele abantu."},{"book":"UMakho","chapter":"8","verse":"8","text":"Abantu badla basutha. Ngemva kwalokho abafundi badobha imvuthu kwagcwala izitsha eziyisikhombisa."},{"book":"UMakho","chapter":"8","verse":"9","text":"Ababekhona kwakungamadoda azinkulungwane ezine. Esebabuyisele emakhaya,"},{"book":"UMakho","chapter":"8","verse":"10","text":"wangena esikepeni labafundi bakhe baya emangweni waseDalimanutha."},{"book":"UMakho","chapter":"8","verse":"11","text":"AbaFarisi beza baqalisa ukumbuza uJesu. Bamlinga ngokuthi kabatshengise isibonakaliso esivela ezulwini."},{"book":"UMakho","chapter":"8","verse":"12","text":"Wakhokha umoya ngamandla wathi, “Kungani isizukulwane lesi sicela isibonakaliso? Ngiqinisile ngithi kini, kakulasibonakaliso esizakuphiwa lesisizukulwane.”"},{"book":"UMakho","chapter":"8","verse":"13","text":"Wasesuka kubo wabuyela esikepeni wachaphela ngakwelinye iphetsheya."},{"book":"UMakho","chapter":"8","verse":"14","text":"Abafundi bakhohlwa ukuza lesinkwa ngaphandle kwesisodwa ababelaso esikepeni."},{"book":"UMakho","chapter":"8","verse":"15","text":"UJesu wabaxwayisa wathi, “Limukani, liqaphele imvubelo yabaFarisi lekaHerodi.”"},{"book":"UMakho","chapter":"8","verse":"16","text":"Bakhulumisana ngalokhu bathi, “Utsho ngoba singelasinkwa.”"},{"book":"UMakho","chapter":"8","verse":"17","text":"UJesu wakunanzelela ababekukhuluma, wasebabuza wathi, “Kungani likhuluma ngokungabi lasinkwa na? Lilokhu lingaboni njalo lingazwisisi na? Inhliziyo zenu sezintunyile na?"},{"book":"UMakho","chapter":"8","verse":"18","text":"Kungani lithi lilamehlo lehluleke ukubona, lilezindlebe lehluleke ukuzwa? Kalikhumbuli yini?"},{"book":"UMakho","chapter":"8","verse":"19","text":"Ngize ngihlephunele abazinkulungwane ezinhlanu izinkwa ezinhlanu labutha izitsha ezingaki zemvuthu?”"},{"book":"UMakho","chapter":"8","verse":"20","text":"“Ngize ngihlephunele abazinkulungwane ezine izinkwa eziyisikhombisa labutha imvuthu kwaba yizitsha ezingaki na?”"},{"book":"UMakho","chapter":"8","verse":"21","text":"Wasesithi kubo, “Lilokhu lingezwisisi yini?”"},{"book":"UMakho","chapter":"8","verse":"22","text":"Bafika eBhethisayida, abanye abantu baletha indoda eyayiyisiphofu bancenga uJesu ukuba ayibeke izandla."},{"book":"UMakho","chapter":"8","verse":"23","text":"Wasithatha isiphofu leso wasibamba ngesandla wasiholela ngaphandle komuzi. Esekhafulele emehlweni aso wasibeka izandla uJesu wabuza wathi, “Kukhona okubonayo na?”"},{"book":"UMakho","chapter":"8","verse":"24","text":"Sathalaza sathi, “Ngibona abantu; bakhangeleka njengezihlahla ezihambahambayo.”"},{"book":"UMakho","chapter":"8","verse":"25","text":"UJesu waphinde wabeka izandla zakhe emehlweni ayo indoda leyo. Amehlo ayo avuleka, yabona kuhle, isibona zonke izinto kakuhle."},{"book":"UMakho","chapter":"8","verse":"26","text":"UJesu wayibuyisela ekhaya layo wathi, “Ungayi edolobheni ukuyakhuluma ngale indaba.”"},{"book":"UMakho","chapter":"8","verse":"27","text":"UJesu labafundi bakhe baya emizini eduze leKhesariya Filiphi. Besendleleni wababuza wathi, “Kambe abantu bathi ngingubani?”"},{"book":"UMakho","chapter":"8","verse":"28","text":"Baphendula bathi, “Abanye bathi unguJohane uMbhaphathizi; abanye bathi ungu-Elija; njalo abanye bathi ungomunye wabaphrofethi.”"},{"book":"UMakho","chapter":"8","verse":"29","text":"Wasebabuza wathi, “Kodwa lina-ke? Lithi ngingubani?”"},{"book":"UMakho","chapter":"8","verse":"30","text":"UJesu wabaqonqosela ukuthi bangatsheli muntu ngaye."},{"book":"UMakho","chapter":"8","verse":"31","text":"Waqalisa ukubafundisa ngokuthi iNdodana yoMuntu imele ihlupheke kakhulu, yaliwe ngabadala bebandla, abaphristi abakhulu labafundisi bomthetho, njalo lokuthi kumele ibulawe kuthi ngemva kwensuku ezintathu ivuke njalo."},{"book":"UMakho","chapter":"8","verse":"32","text":"Wakukhuluma kamhlophe lokho, uPhethro wamdonsela eceleni waqalisa ukumkhuza."},{"book":"UMakho","chapter":"8","verse":"33","text":"Kodwa waphenduka wakhangela abafundi bakhe, wasemkhuza uPhethro wathi, “Suka emuva kwami, Sathane! Kawunakani ngezinto zikaNkulunkulu, kodwa ngezinto zabantu.”"},{"book":"UMakho","chapter":"8","verse":"34","text":"Wasebiza ixuku labantu kanye labafundi bakhe wathi, “Nxa umuntu efuna ukungilandela, kumele azidele athathe isiphambano sakhe angilandele."},{"book":"UMakho","chapter":"8","verse":"35","text":"Ngoba yilowo ofuna ukulondoloza impilo yakhe izamlahlekela, kodwa olahlekelwa yimpilo yakhe ngenxa yami kanye levangeli uzayilondoloza."},{"book":"UMakho","chapter":"8","verse":"36","text":"Kumsizani umuntu ukuzuza wonke umhlaba, kodwa alahlekelwe ngumphefumulo wakhe?"},{"book":"UMakho","chapter":"8","verse":"37","text":"Loba, kuyini umuntu angakunika kube yinhlawulo yomphefumulo wakhe na?"},{"book":"UMakho","chapter":"8","verse":"38","text":"Nxa umuntu eyangeka ngami kanye lamazwi ami kulesi isizukulwane esifebayo lesonayo, iNdodana yoMuntu izakuyangeka ngaye nxa isifika enkazimulweni kaYise lezingilosi ezingcwele.”"}]}