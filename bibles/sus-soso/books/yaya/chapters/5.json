{"data":[{"book":"Yaya","chapter":"5","verse":"1","text":"Na dangi xanbi, Yuwifie xa sali nde to a li, Isa naxa te Darisalamu."},{"book":"Yaya","chapter":"5","verse":"2","text":"Ye yire nde nu na Darisalamu, naxan xili Beteseda Eburu xui. A nu na taa naadɛ xungbe nan fɛ ma, naxan xili Xurusee Naadɛ. Leele suuli nan nu na na ye yire."},{"book":"Yaya","chapter":"5","verse":"3-4","text":"Furema wuyaxi nu saxi na leelee bun ma, alɔ dɔnxuie, namatɛe, nun naxee salonyie birin tuuxi a ma."},{"book":"Yaya","chapter":"5","verse":"5","text":"Xɛmɛ nde nu na naa, naxan nu namataxi kabi ɲɛ tongo saxan nun solomasaxan."},{"book":"Yaya","chapter":"5","verse":"6","text":"Isa to nu a kolon a yi xɛmɛ nu bara bu a namataxi ra, a to a saxi to, a naxa a maxɔrin, «I wama a xɔn i xa yalan?»"},{"book":"Yaya","chapter":"5","verse":"7","text":"Namatɛ naxa a yaabi, «Marigi, ye na imaxa, mixi yo mu na naxan n nagoroma a xɔɔra. Beenun n tan xa ye yire li, mixi gbɛtɛ bara goro a xɔɔra.»"},{"book":"Yaya","chapter":"5","verse":"8","text":"Isa naxa a fala a bɛ, «Keli, i i xa dagi tongo, i i ɲɛrɛ.»"},{"book":"Yaya","chapter":"5","verse":"9","text":"A naxa yalan keren na. A naxa a xa dagi tongo, a a ɲɛrɛ."},{"book":"Yaya","chapter":"5","verse":"10","text":"Yuwifi kuntigie naxa a fala na xɛmɛ rayalanxi bɛ, «Malabu lɔxɔɛ nan to, a mu lanma i xa i xa dagi xanin i xun.»"},{"book":"Yaya","chapter":"5","verse":"11","text":"Kɔnɔ a tan naxa e yaabi, «Xɛmɛ naxan n nayalanxi, na nan a fala n bɛ, ‹I i xa dagi tongo, i i ɲɛrɛ.›»"},{"book":"Yaya","chapter":"5","verse":"12","text":"E naxa a maxɔrin, «Nde na falaxi i bɛ?»"},{"book":"Yaya","chapter":"5","verse":"13","text":"Kɔnɔ xɛmɛ mu nu a kolon naxan a rayalanxi, barima Isa nu bara lɔɛ a ma ɲama ya ma."},{"book":"Yaya","chapter":"5","verse":"14","text":"Na dangi xanbi, Isa man naxa na xɛmɛ li hɔrɔmɔbanxi, a naxa a fala a bɛ, «Yakɔsi i bara yalan, kɔnɔ a lanma i xa gbilen yunubi fɔxɔ ra alako fe gbɛtɛ naxa i sɔtɔ naxan dangi na fure singe ra.»"},{"book":"Yaya","chapter":"5","verse":"15","text":"Xɛmɛ naxa siga a sa a fala Yuwifi kuntigie bɛ, a Isa nan a rayalanxi."},{"book":"Yaya","chapter":"5","verse":"16","text":"Isa to na fe raba malabu lɔxɔɛ nɛ, Yuwifi kuntigie naxa so Isa gerefe."},{"book":"Yaya","chapter":"5","verse":"17","text":"Isa naxa a fala e bɛ, «Han to n Baba na walife, n fan na walife.»"},{"book":"Yaya","chapter":"5","verse":"18","text":"Na tɛmui, Yuwifie naxa fe birin naba alako e xa a faxa, barima a nu malabu lɔxɔɛ sɛriyɛ kanama, a man nu a falama a Ala nan a Baba ra. Na na a ra e birin tide lanxi."},{"book":"Yaya","chapter":"5","verse":"19","text":"Na kui, Isa naxa a masen e bɛ, «N xa nɔndi yati fala wo bɛ, Ala xa Di mu nɔma fefe rabade a yɛtɛ ra, fo a na naxan to a Baba Ala ra. Ala xa Di, a Baba Ala nan fɔxi rabama."},{"book":"Yaya","chapter":"5","verse":"20","text":"Barima Baba Ala a xa Di xanuxi nɛ, a man fe naxan birin nabama, a a masenma a xa Di bɛ. A ɲan fama fee masende a bɛ naxee makaaba dangi yee ra, alako wo dɛ xa ixara."},{"book":"Yaya","chapter":"5","verse":"21","text":"Baba Ala mixie rakelima faxɛ ma ki naxɛ, a e rakisi, Ala xa Di fan kisi fima a na wa a fife naxee ma."},{"book":"Yaya","chapter":"5","verse":"22","text":"Baba Ala ɲan mu mixi yo makiitima, a mixi makiitife birin luxi a xa Di nan ma,"},{"book":"Yaya","chapter":"5","verse":"23","text":"alako birin xa Ala xa Di binya alɔ e Baba Ala binyama ki naxɛ. Naxan yo mu Ala xa Di binya, a mu Baba Ala fan binyaxi naxan a xa Di xɛɛxi duniɲa.»"},{"book":"Yaya","chapter":"5","verse":"24","text":"«N xa nɔndi fala wo bɛ, naxan a tuli matima n na, a fa la n Xɛɛma ra, na kanyi bara kisi abadan. Na kanyi mu kiiti xɔrɔxɔɛ sɔtɔma, a bara gɛ ratangade yahannama ma, a bara kisi sɔtɔ."},{"book":"Yaya","chapter":"5","verse":"25","text":"N xa a fala wo bɛ a nɔndi ki ma, waxati fafe a lide, a ɲan bara a li, faxamixie Ala xa Di xui mɛma nɛ. Naxee na a xui mɛ, nee kisima nɛ."},{"book":"Yaya","chapter":"5","verse":"26","text":"Baba Ala to findixi kisi kanyi ra kisi sɔtɔma naxan na, a bara a xa Di fan findi kisi kanyi ra kisi sɔtɔma naxan na."},{"book":"Yaya","chapter":"5","verse":"27","text":"A man bara nɔɛ so a yi ra adamadie makiitife ma, barima Adama xa Di nan a ra."},{"book":"Yaya","chapter":"5","verse":"28","text":"Wo naxa kaaba yi fe ma, barima waxati fafe a lide, naxee na gaburi kui, e birin a xui mɛma nɛ,"},{"book":"Yaya","chapter":"5","verse":"29","text":"e mini e xa gaburie kui. Naxee findi fe fanyi rabae ra, nee na keli, e kisi nan sɔtɔma. Kɔnɔ naxee findi fe kobi rabae ra, nee tan na keli, e gbaloe nan sɔtɔma.»"},{"book":"Yaya","chapter":"5","verse":"30","text":"«N tan mu nɔma fefe rabade n yɛtɛ ra. N a mɛma Baba Ala ra ki naxɛ, n tan kiiti sama na ki nɛ. Na kui, n ma kiiti tinxin, barima n mu birama n yɛtɛ waxɔnfe xa fɔxɔ ra, n biraxi n Xɛɛma nan waxɔnfe fɔxɔ ra.»"},{"book":"Yaya","chapter":"5","verse":"31","text":"«Xa n sa seede ba n yɛtɛ bɛ, a mu lanma."},{"book":"Yaya","chapter":"5","verse":"32","text":"Baba Ala nan seede bama n bɛ. N fan a kolon a tan seedeɲɔxɔya naxan bama n ma fe ra, a findixi nɔndi nan na."},{"book":"Yaya","chapter":"5","verse":"33","text":"Wo tan yati bara mixie xɛɛ Yaya xɔn, a fan naxa seedeɲɔxɔya ba nɔndi xa fe ra."},{"book":"Yaya","chapter":"5","verse":"34","text":"N hayi mu na adama tan xa seedeɲɔxɔya ma, kɔnɔ n yi fee masenxi nɛ wo bɛ alako wo xa kisi."},{"book":"Yaya","chapter":"5","verse":"35","text":"Yaya nu luxi nɛ alɔ lanpui radɛxɛxi naxan yanbama. Wo bara sɛɛwa na naiyalanyi ra waxati nde bun ma.»"},{"book":"Yaya","chapter":"5","verse":"36","text":"«Kɔnɔ seedeɲɔxɔya nde na n bɛ naxan dangi Yaya gbe ra. N fee naxee rabama, Baba Ala bara naxee so n yi n xa e raba, nee nan findixi seedeɲɔxɔya ra n ma fe ra, a Baba Ala nan n xɛɛxi."},{"book":"Yaya","chapter":"5","verse":"37","text":"Baba Ala naxan n xɛɛxi, a fan yati bara seede ba n ma fe ra. Wo singe mu nu a xui mɛ, wo mu nu a yatagi to,"},{"book":"Yaya","chapter":"5","verse":"38","text":"a xa masenyi man mu sabatixi wo bɔɲɛ ma, barima wo mu laxi a xa xɛɛra ra."},{"book":"Yaya","chapter":"5","verse":"39","text":"Wo luma Kitaabuie mato ra, barima wo ɲɔxɔ a ma, a wo abadan kisi sɔtɔma e tan nan saabui ra. A fa li, na Kitaabuie yati nan n ma fe seede bama,"},{"book":"Yaya","chapter":"5","verse":"40","text":"kɔnɔ wo tondixi fade n ma wo xa kisi sɔtɔ.»"},{"book":"Yaya","chapter":"5","verse":"41","text":"«N mu wama adamadie xa matɔxɔɛ xɔn."},{"book":"Yaya","chapter":"5","verse":"42","text":"N wo kolon. Ala xa xanunteya mu na wo bɔɲɛ kui."},{"book":"Yaya","chapter":"5","verse":"43","text":"N faxi n Baba nan xili ra, kɔnɔ wo mu n nasɛnɛxi. Xa mixi gbɛtɛ sa fa a yɛtɛ kan nan xili ra, wo mu tondima na tan nasɛnɛde."},{"book":"Yaya","chapter":"5","verse":"44","text":"Wo to wama wo xa matɔxɔɛ sɔtɔ wo bore ra, kɔnɔ wo mu matɔxɔɛ fenma naxan fatanxi Ala Kerenyi tan na, wo fa danxaniyama di?»"},{"book":"Yaya","chapter":"5","verse":"45","text":"«Wo naxa a maɲɔxun de a n tan nan wo kalamuma Baba Ala xɔn. Annabi Munsa, wo xaxili tixi naxan na, na nan wo kalamuma."},{"book":"Yaya","chapter":"5","verse":"46","text":"Xa wo sa laxi Munsa ra nu, wo lama nɛ n fan na nu, barima Munsa n tan nan ma fe sɛbɛ."},{"book":"Yaya","chapter":"5","verse":"47","text":"Kɔnɔ xa wo mu laxi a xa Kitaabui ra, wo fa lama n tan ma masenyi ra di?»"}]}