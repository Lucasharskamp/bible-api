{"data":[{"book":"Mark","chapter":"2","verse":"1","text":"Sûn tômte suole chu Jisua Capernaum taka a se nôka, male ina a om ti roi ânthanga."},{"book":"Mark","chapter":"2","verse":"2","text":"Masikin mi tamtak an hong intûpa, inkhâr pêntieng luo mun tong khâi maka. Jisua'n an kôm thurchi a misîr lâitakin"},{"book":"Mark","chapter":"2","verse":"3","text":"phalkhatthi inkhat mi minlîn a kôm an hong rojôna."},{"book":"Mark","chapter":"2","verse":"4","text":"Nikhomrese loko an tam rai sikin a kôma hong tungpui thei mak ngeia, masikin Jisua omna ridîn taka inchung an phêna. An phên zoiin chu phalkhatthipu hah a jâmpher leh an juong musuma."},{"book":"Mark","chapter":"2","verse":"5","text":"Jisua'n an taksôn tie hah a mua, phalkhatthipa kôm han, “Ka nâipasal, ni sietnangei ngâidam ani zoi,” a tia."},{"book":"Mark","chapter":"2","verse":"6","text":"Balam minchupungei senkhat ma muna insung ngei han an mindonna,"},{"book":"Mark","chapter":"2","verse":"7","text":"“Hi mi hin ithomo hi anga a chong ngam hi? Pathien a rilminsiet ani! Pathien vai ke sietnangei ngâidam thei!” an tia."},{"book":"Mark","chapter":"2","verse":"8","text":"Harenghan Jisua'n an mindon hah a rieta, an kôm, “Ithomo ma anghan nin mindonna?"},{"book":"Mark","chapter":"2","verse":"9","text":"Phalkhatthi kôm han, ‘Ni sietnangei ngâidam ani zoi,’ ti le ‘Inthoi inla, na jâmpher luok inla lôn ta roh,’ ti hih kho hi mo a ti abai uol?"},{"book":"Mark","chapter":"2","verse":"10","text":"Hanchu, philchung hin Miriem Nâipasal'n sietnangei ngâidam theina racham a dôn ti nangni lei min mu rong” a tia. Masikin phalkhatthi kôm han,"},{"book":"Mark","chapter":"2","verse":"11","text":"“Inthoi inla, na jâmpher luok inla, ni ina se ta roh!” tiin nang ki ril a tia."},{"book":"Mark","chapter":"2","verse":"12","text":"An rêngin an enchungchakin ama hah ânthoia, a jâmpher a luoka, a se kelen zoia. An rêngin an kamâm sabaka, Pathien an minpâka, “Hima anga neinun hih chu la mu tet ngâi mak me!” an tia."},{"book":"Mark","chapter":"2","verse":"13","text":"Jisua Galilee dîl panga a se nôka. Loko ngei a kôm an sea, male a minchu ngei phut zoia."},{"book":"Mark","chapter":"2","verse":"14","text":"A sena sumrusuongpa Levi Alphaeus nâipasal, a office taka ânsung a mua. Jisua'n a kôm, “Ni hong jûi roh,” a tipea. Levi ânthoia, male ama a jûi zoi."},{"book":"Mark","chapter":"2","verse":"15","text":"Chomolte suole chu Levi ina2:15: Levi ina; aninônchu ama ina (ma hah Jisua) in. bukhalâi an ota. Sumrusuong ngâi mi tamtak le mitelloingei Jisua an jûia, male mi tamtakin Jisua le a ruoisingei bukhalâi otna dosânga an inchela."},{"book":"Mark","chapter":"2","verse":"16","text":"Phariseengei le Balam minchupungei senkhatin, Jisua chu mitelloingei le sumrusuongpungei leh bu a nêk an mûn chu a ruoisingei kôm, “Khoitho mo ma anga mingei lâia bu a nêk?” tiin an rekela."},{"book":"Mark","chapter":"2","verse":"17","text":"Jisua'n an chong hah a lei rieta, an kôm, “Adamngeiin doctor nâng ngâi mak ngeia, aniatachu adamloi ngei chu doctor an nâng ngâi. Midikngei ralam ranga juong ni ma-unga, mitelloingei ralam ranga juong ke ki ni,” tiin a thuona."},{"book":"Mark","chapter":"2","verse":"18","text":"Zora khat chu Baptispu John nûkjûingei le Phariseengei han bu an ngêia. Mingei senkhatin Jisua kôm an honga, a kôm, “Ithomo John nûkjûingei le Pharisee ruoisingei hi bu an ngêi ngena, aniatachu nu ruoisingei hi an ngêi ngâi loi?” tiin an rekela."},{"book":"Mark","chapter":"2","verse":"19","text":"Jisua'n an kôm, “Inneina khuolmingei ha bungêi rangin nin lei sabei mini?” Ni thei no ni! Mâkpa hah an kôma aom kâr chu bungêi no ni ngei."},{"book":"Mark","chapter":"2","verse":"20","text":"Hannirese an kôm renga mâkpa ha an tuong pai nikhuo la tung a ta, ma tika chu la ngêi an tih."},{"book":"Mark","chapter":"2","verse":"21","text":"“Tutên puon muruo chitphonân puon thar relek mang ngâi mak ngei, mang ngân khom senla athar han amuruo hah minchîrup a ta chet uol atih."},{"book":"Mark","chapter":"2","verse":"22","text":"Tutên uain thar khom savun ûm muruo taka thun ngâi mak ngei, thun ngân khom senla, uain thar han savun ûm hah mût khoi a ta, uain le savun ûm le mangmunboi chang atih. Manêkin, uain thar chu savun ûm thara ngêt thun nîng atih” tiin a thuona."},{"book":"Mark","chapter":"2","verse":"23","text":"Sabbathnin Jisua bubilngei senkhata a lôna. A ruoisingeiin ama leh an lôn pumin buvûingei ha an china"},{"book":"Mark","chapter":"2","verse":"24","text":"Masikin Phariseengeiin Jisua kôm, “En ta, nu ruoisingeiin Sabbathnia an tho hi! Mahi ei Balamin akhap ani,” an tia."},{"book":"Mark","chapter":"2","verse":"25","text":"Jisua'n an kôm, “David'n sâk rang ânsam lâihan a tho hah nin la pore tet ngâi loi mini? Ama le a miriemngei an vonchâm sabaka,"},{"book":"Mark","chapter":"2","verse":"26","text":"2:26: Och 24:9 masikin David han Pathien ina a lûta, Pathien kôma pêksai vâipôl hah a sâka. Mahi Abiathar Ochai Inlaltak a chang lâihan ani. Ei Balam dungjûiin chu ha vâipôl hah Ochaingei vai ke an sâk thei ngâi ani, aniatachu David'n a sâka male a miriemngei khom a sem ngei sa.”"},{"book":"Mark","chapter":"2","verse":"27","text":"Male Jisua'n, “Sabbathni chu miriemngei sana ranga sin ania, miriem chu Sabbathni ranga sin nimak."},{"book":"Mark","chapter":"2","verse":"28","text":"Masikin Miriem Nâipasal hih Sabbathni a Pumapa khom ani” tiin chong a khâr zoi."}]}