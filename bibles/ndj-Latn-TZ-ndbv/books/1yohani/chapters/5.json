{"data":[{"book":"1 Yohani","chapter":"5","verse":"1","text":"Kila mundu yajumila kucha Yesu ndi Kilistu Mlowola, ayu kava mwana wa Chapanga. Yula yamtama mleli akumtama na mwana wa ayu mleli."},{"book":"1 Yohani","chapter":"5","verse":"2","text":"Ayi ndi ndambu yituwesha kumanya kucha kuvatama vana va Chapanga, kwa kumtama Chapanga na kuvakombikesha Malawu vaki."},{"book":"1 Yohani","chapter":"5","verse":"3","text":"Nongwa kumtama Chapanga kukombikesha Malawu vaki na Malawu vaki mapusu,"},{"book":"1 Yohani","chapter":"5","verse":"4","text":"Nongwa yula yaveli mwana wa Chapanga akuwesha findu fya wafu fya mlima awu nahawu ndi ndambu yitufiwesha findu fya wafu fya mlima, kwa ujumilwa wetu."},{"book":"1 Yohani","chapter":"5","verse":"5","text":"Ghani dafiweshi findu fya wafu fya mumlima? Ndi yula yajumila kucha Yesu ndi Mwana wa Chapanga."},{"book":"1 Yohani","chapter":"5","verse":"6","text":"Yesu Kilistu ndi yayisili kwa machi na kwa mwasi wa njifwa yaki. Kayisa kwa machi hela ha, ayisili kwa machi na kwa mwasi. Na ayu Mfuki Mng'alili akutovilela kucha nakaka, nongwa Mfuki Mng'alili ndi unakaka."},{"book":"1 Yohani","chapter":"5","verse":"7","text":"Topi, kuvaveli vatovileli vatatu,"},{"book":"1 Yohani","chapter":"5","verse":"8","text":"Mfuki mng'alili, machi na mwasi na utovelela wa ava vatatu wukulinganila."},{"book":"1 Yohani","chapter":"5","verse":"9","text":"Leki patujumila utovileli wa vandu, utovelela wa Chapanga usitapa nendu na awu ndi utovelela ufumili kwa Chapanga mweni kwa Mwana mundu."},{"book":"1 Yohani","chapter":"5","verse":"10","text":"Yamjumila mwana wa Chapanga kanawu utovileli mugati yaki, lakini yangajila kumjumila Chapanga, akumgola Chapanga kucha mdesi, kwanongwa kajumila ng'odu utovelela wa Chapanga kwa Mwana mundu."},{"book":"1 Yohani","chapter":"5","verse":"11","text":"Utovileli weni ndi awu, Chapanga atugayilili unofu wa jola na unofu awu ukwisa kwa deha ya Mwana waki."},{"book":"1 Yohani","chapter":"5","verse":"12","text":"Yula yaveli na Mwana wa Chapanga kana unofu awu, yangajila kuva na Mwana wa Chapanga, kava hela unofu."},{"book":"1 Yohani","chapter":"5","verse":"13","text":"Nguvayandikila yumwi yimujumilili litawa lya Mwana wa Chapanga ili mumanyi kucha muva na unofu wa jola."},{"book":"1 Yohani","chapter":"5","verse":"14","text":"Na yufwi tuva na chiganu kwa Chapanga nongwa tumanya kucha patumluva chochosi ngimu wadayila mweni, akutupikana."},{"book":"1 Yohani","chapter":"5","verse":"15","text":"Nongwa tumanya kucha mweni akutupikana, wuwula wula tumanya akutugayilagha fyosi fitumluva."},{"book":"1 Yohani","chapter":"5","verse":"16","text":"Mundu pamuwona mlongu mundu pagola sambi yingajila kumuyegha munjifwa, akudayiliwa kumdadavilila Chapanga na Chapanga damugayili mundu yula unofu. Ngudeta chindu achi chivayilata vala vagolili sambi singajila njifwa. Nongwa kuna sambi yimuyegha kunjifwa, lakini ngudeta ng'odu kucha mumluvi Chapanga kwanongwa ayi."},{"book":"1 Yohani","chapter":"5","verse":"17","text":"Filongu fyosi fingajila kudayiliwa ndi sambi, lakini kuyiveli sambi yingajila kumuyegha mundu munjifwa."},{"book":"1 Yohani","chapter":"5","verse":"18","text":"Tumanya kucha yivavelili vana va Chapanga vakuyendilela ha kugola sambi, kwanongwa Mwana wa Chapanga akumdima uswanu na yula mwafu amgoli ha chindu."},{"book":"1 Yohani","chapter":"5","verse":"19","text":"Tumanya kucha yufwi wa Chapanga hata leki mlima wosi wafu wukoliwa na yula Mwafu."},{"book":"1 Yohani","chapter":"5","verse":"20","text":"Tukumanya wuwowu kucha mwana wa Chapanga kayisa, katuwula tumumanyi Chapanga wa nakaka, ili twikali mukwilumba na Chapanga wa nakaka na mukwilumba na Mwana mundu, Yesu Kilistu. Ayu ndi Chapanga nakaka na awu ndi unofu wa jola."},{"book":"1 Yohani","chapter":"5","verse":"21","text":"Vana vangu, muyilyepi na vamulungu!"}]}