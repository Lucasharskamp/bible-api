{"data":[{"book":"2 Weche Mag Ndalo","chapter":"12","verse":"1","text":"Bangʼe kane Rehoboam nosegurore motegno kaka ruoth, en kaachiel gi jo-Israel duto negijwangʼo chike Jehova Nyasaye."},{"book":"2 Weche Mag Ndalo","chapter":"12","verse":"2","text":"Nikech negiweyo rito chike Jehova Nyasaye, Shishak ruodh Misri nomonjo Jerusalem e higa mar abich mar loch Ruoth Rehoboam."},{"book":"2 Weche Mag Ndalo","chapter":"12","verse":"3","text":"Nobiro gi geche lweny alufu achiel gi mia ariyo kod jolweny moidho farese alufu piero auchiel kod jolweny mangʼeny ma ok kwanre mawuotho mag jo-Libya gi jo-Suk kod Kush bende nobiro kode koa Misri,"},{"book":"2 Weche Mag Ndalo","chapter":"12","verse":"4","text":"mokawo miech Juda mochiel motegno mobiro nyaka Jerusalem."},{"book":"2 Weche Mag Ndalo","chapter":"12","verse":"5","text":"Eka janabi Shemaya nobiro ir Rehoboam kod jotelo mag Juda mano chokore Jerusalem nimar luoro nomakogi nikech Shishak kendo nowachonegi niya, “Ma e gima Jehova Nyasaye owacho, ‘Useweya omiyo an bende koro aweyou e lwet Shishak.’ ”"},{"book":"2 Weche Mag Ndalo","chapter":"12","verse":"6","text":"Jotend jo-Israel kod ruoth nobolore kawacho niya, “Jehova Nyasaye ni kare.”"},{"book":"2 Weche Mag Ndalo","chapter":"12","verse":"7","text":"Kane Jehova Nyasaye oneno ni negibolore kamano, wach mar Jehova Nyasaye nobiro ne Shemaya niya, “Nikech gisebolore e nyima ok anatiekgi to abiro resogi bangʼ ndalo manok. Mirimba ok nool Jerusalem koa e lwet Shishak."},{"book":"2 Weche Mag Ndalo","chapter":"12","verse":"8","text":"Kata kamano ginibed e bwo lochne mondo gingʼe pogruok manie kind tiyona kod tiyone ruodhi mag pinje mamoko.”"},{"book":"2 Weche Mag Ndalo","chapter":"12","verse":"9","text":"Kane Shishak ruodh jo-Misri omonjo Jerusalem, noyako mwandu hekalu mar Jehova Nyasaye kaachiel gi mwandu mag od ruoth. Nokawo gimoro amora kaachiel gi kuodi mag dhahabu mane Solomon ochuogo."},{"book":"2 Weche Mag Ndalo","chapter":"12","verse":"10","text":"Omiyo Ruoth Rehoboam nochwogo okumbni mag nyinyo mondo oket kar mane okawgo kendo nomiyo jotelo mag jorit mane rito rangach midonjogo e dala ruoth."},{"book":"2 Weche Mag Ndalo","chapter":"12","verse":"11","text":"E kinde moro amora mane ruoth dhi e hekalu mar Jehova Nyasaye, joritogo ne tingʼo kuodigo kendo bangʼe negidwokogi e od jorito."},{"book":"2 Weche Mag Ndalo","chapter":"12","verse":"12","text":"Nikech Rehoboam nobolore, mirimb Jehova Nyasaye nowuok kuome kendo ne ok otieke chutho. To bende ne nitie gik moko mabeyo Juda."},{"book":"2 Weche Mag Ndalo","chapter":"12","verse":"13","text":"Ruoth Rehoboam nogurore motegno Jerusalem kendo nodhi nyime kaka ruoth. Ne en ja-higni piero angʼwen gachiel kane obedo ruoth kendo norito piny kuom higni apar gabiriyo ka en Jerusalem dala maduongʼ mane Jehova Nyasaye oseyiero kuom dhout jo-Israel duto mondo Nyinge obedie. Min mare ne nyinge Naama ma nyar jo-Amon."},{"book":"2 Weche Mag Ndalo","chapter":"12","verse":"14","text":"Notimo richo nikech ne ok oketo chunye mondo odwar Jehova Nyasaye."},{"book":"2 Weche Mag Ndalo","chapter":"12","verse":"15","text":"Kuom weche mag loch Rehoboam aa chakruokgi nyaka gikogi, donge ondikgi e kitap Shemaya janabi kod mar Ido janen mandiko nonro mag ji? Ne nitiere lweny ma ok rum e kind Rehoboam gi Jeroboam."},{"book":"2 Weche Mag Ndalo","chapter":"12","verse":"16","text":"Rehoboam notho kaka kwerene kendo noyike kodgi e Dala Maduongʼ mar Daudi. Abija wuode nobedo ruoth kare."}]}