{"data":[{"book":"Filemɔn","chapter":"1","verse":"1","text":"N tan Pɔli naxan findixi kasorasaan na Yesu Alaa Muxu Sugandixina fe ra, nxu nun ngaxakedenna Timɔte nan ito sɛbɛxi nxu xanuntenna nun nxu walikɛ boden Filemɔn ma,"},{"book":"Filemɔn","chapter":"1","verse":"2","text":"e nun Apiya nxu magilɛna e nun Arikipe nxu yɛngɛ so bodena e nun dɛnkɛlɛya yamaan naxanye e malanma i konni."},{"book":"Filemɔn","chapter":"1","verse":"3","text":"En Fafe Ala nun Marigi Yesu Alaa Muxu Sugandixin xa hinanna nun bɔɲɛ xunbenla fi ɛ ma."},{"book":"Filemɔn","chapter":"1","verse":"4","text":"Filemɔn, n nɛma n ma Ala maxandɛ waxati yo yi, n barikan birama a xa nɛn i ya fe ra,"},{"book":"Filemɔn","chapter":"1","verse":"5","text":"amasɔtɔ n bata a mɛ i dɛnkɛlɛyaxi Marigi Yesu ma kii naxan yi, i mɔn a yama sariɲanxin birin xanuxi."},{"book":"Filemɔn","chapter":"1","verse":"6","text":"N na Ala maxandima alogo ngaxakedenyaan naxan fataxi i ya dɛnkɛlɛyaan na, na xa a liga i fe faɲin birin kolon ki faɲi, en naxanye sɔtɔxi Alaa Muxu Sugandixin barakani."},{"book":"Filemɔn","chapter":"1","verse":"7","text":"Ngaxakedenna, i ya xanuntenyaan bata sɛwa gbeen fi n ma, a yi n nalimaniya, bayo i bata yama sariɲanxin birin nii yifan e ma."},{"book":"Filemɔn","chapter":"1","verse":"8","text":"Nanara, hali n to nɔɛ susuɛ i yamarɛ Alaa Muxu Sugandixini fa fala a i xa feen naba naxan daxa,"},{"book":"Filemɔn","chapter":"1","verse":"9","text":"koni n ni i mafanma xanuntenyaan nin, n tan Pɔli xɛmɛ fonna, e nun iki kasorasana Yesu Alaa Muxu Sugandixina fe ra."},{"book":"Filemɔn","chapter":"1","verse":"10","text":"Nayi, n na i mafanma n ma dii Onesimo a fe ra, n findixi naxan baba ra kasoni."},{"book":"Filemɔn","chapter":"1","verse":"11","text":"A tɔnɔ mi yi i ma waxati danguxini, koni iki, a tɔnɔn luma en birin ma nɛn."},{"book":"Filemɔn","chapter":"1","verse":"12","text":"N bata a raxɛtɛ i ma iki, a tan naxan nafan n ma alo n niina."},{"book":"Filemɔn","chapter":"1","verse":"13","text":"A yi rafan n ma nun, a lu n fɛma be, alogo a xa wali n xa i funfuni, n kasoon na waxatin naxan yi Yesu a fe Xibaru Faɲina fe ra."},{"book":"Filemɔn","chapter":"1","verse":"14","text":"Koni n mi waxi fefe liga feni, ba i sagoon na, alogo i ya wali faɲin nama findi karahanna ra, koni a xa findi i ɲɛnige ma feen na."},{"book":"Filemɔn","chapter":"1","verse":"15","text":"Yanyina nde, Onesimo masigaxi i ra nɛn waxatidi tun, alogo i mɔn xa a sɔtɔ habadan,"},{"book":"Filemɔn","chapter":"1","verse":"16","text":"anu konyi gbansan mi fa a ra sɔnɔn, koni a bata dangu konyin na, a bata findi i rafan ngaxakedenna ra. A rafan n tan ma, koni a xa rafan i tan ma dangu n tan na adamadiyani e nun Marigini."},{"book":"Filemɔn","chapter":"1","verse":"17","text":"Nayi, xa i n yatɛxi i xɔyin nan na, i xa Onesimo fan yisuxu alo i n yisuxuma kii naxan yi."},{"book":"Filemɔn","chapter":"1","verse":"18","text":"Xa a tinxintareyaan ligaxi i ra, hanma xa a lan a xa sena nde raxɛtɛ i ma, na goronna sa n tan xun ma."},{"book":"Filemɔn","chapter":"1","verse":"19","text":"N tan yɛtɛɛn nan ito sɛbɛxi n yiin na, n tan Pɔli. N na i yii raxɛtɛma nɛn, koni n mi waxi a fala feni i xa fa fala i tan lan i xa i niin so n yii."},{"book":"Filemɔn","chapter":"1","verse":"20","text":"Ngaxakedenna, yandi na fe faɲin liga n xa Marigina fe ra, n nii yifan n ma Alaa Muxu Sugandixin barakani."},{"book":"Filemɔn","chapter":"1","verse":"21","text":"N to laxi i ra a i n xuiin suxuma nɛn, n xa ito sɛbɛ i ma. N na a kolon i nde ligama nɛn dangu n ma falan na."},{"book":"Filemɔn","chapter":"1","verse":"22","text":"I mɔn xa yigiya banxina nde yitɔn n yɛɛ ra amasɔtɔ n laxi a ra, n mɔn xɛtɛma nɛn ɛ ma ɛ Ala maxandin barakani."},{"book":"Filemɔn","chapter":"1","verse":"23","text":"Epafirasi naxan n fɛma kasoon na Yesu Alaa Muxu Sugandixina fe ra, na i xɔntɔnma."},{"book":"Filemɔn","chapter":"1","verse":"24","text":"N walikɛ bodene Maraka nun Arisitaraki nun Demasi nun Luka, ne birin i xɔntɔn."},{"book":"Filemɔn","chapter":"1","verse":"25","text":"Ala xa Marigi Yesu Alaa Muxu Sugandixina hinanna xa lu ɛ niini."}]}