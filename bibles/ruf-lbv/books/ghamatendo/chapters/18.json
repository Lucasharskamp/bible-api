{"data":[{"book":"Ghamatendo","chapter":"18","verse":"1","text":"Kuya Pauli kalawa Asene kaghenda Kolinto."},{"book":"Ghamatendo","chapter":"18","verse":"2","text":"Ako ketingana na Myahudi yumwe yakemighwe Akila, yelekighwe Ponto, iyatsile na mwehe wake Pilisila kulawa Italiya matsuwa ghaghala, kwaapfila mndewa Kilaudi tsakawalaghitsa Wayahudi wose walawe Roma. Pauli kaghenda kuwona,"},{"book":"Ghamatendo","chapter":"18","verse":"3","text":"na kwaapfila isang'ano yake tsaikala kutenda pfibumbughitsa ka wawo, kakala nawo na kusang'ana nawo."},{"book":"Ghamatendo","chapter":"18","verse":"4","text":"Chila Litsuwa lya Sabato Pauli tsakakala kolonga na iwanu mne ing'anda ye ukulombela, kaghetsa kuwakwegha Wayahudi na Wagiriki."},{"book":"Ghamatendo","chapter":"18","verse":"5","text":"Sila na Timoteo hawatsile kulawa Makedoniya, Pauli katumila chipindi chake chose kuwapetela Wayahudi na kuwalangusa ka Yesu kakala Kiristu Mkombotsi."},{"book":"Ghamatendo","chapter":"18","verse":"6","text":"Lekeni hawambelile Pauli ne ukumligha, kakung'usa maghwanda ghake, kawalongela “Mng'agha, lwenu! Nene nahela litotso mne imbuli ino. Kulawa sambi na kughendelela noghenda kuna iwanu iwali si Wayahudi bae.”"},{"book":"Ghamatendo","chapter":"18","verse":"7","text":"Kuya Pauli kalawa mne Ing'anda ye ukulombela, kaghenda mne ing'anda ili habehi, ing'anda ya Tito Yusti, imunu iyomtamanila Imulungu."},{"book":"Ghamatendo","chapter":"18","verse":"8","text":"Kirispo imkulu we ing'anda ye ukulombela na iwanu wa ukaye yake wamtoghola Imtwatsa. Na Wakolinto wengi hawahulike, watoghola na kubatitsighwa."},{"book":"Ghamatendo","chapter":"18","verse":"9","text":"Litsuwa limwe nechilo, Imtwatsa kamlongela Pauli mne ghamaono, “Uleke kupfuka, ghendelela kulonga, uleke kwinyamala."},{"book":"Ghamatendo","chapter":"18","verse":"10","text":"Kwaapfila nene na hamwe naghwe, kuduhu imunu iyodaha kukulagha, kwaapfila nina iwanu wengi mne isi ino.”"},{"book":"Ghamatendo","chapter":"18","verse":"11","text":"Apfo Pauli kakala ako mwaka ghumwe na miyetsi sita, kowalangulitsa iwanu imbuli ye Imulungu."},{"book":"Ghamatendo","chapter":"18","verse":"12","text":"Galiyo hayang'ali imkulu we isi ya Akaya, Wayahudi wetingana hamwe, wamghogha Pauli, wamghala mne ichitala."},{"book":"Ghamatendo","chapter":"18","verse":"13","text":"Walonga, “Imunu yuno kowatenda iwanu wamtamanile Imulungu bila kughawinza malaghitso gha Musa.”"},{"book":"Ghamatendo","chapter":"18","verse":"14","text":"Na Pauli hayabamile kulonga, Galiyo kawalongela Wayahudi, “Ka mng'aghalile lighomba lye imunu kutenda ghehile au kutotsa, ning'adahile kuwahulikitsa."},{"book":"Ghamatendo","chapter":"18","verse":"15","text":"Lekeni kwaapfila lighomba lino lya mchanya mwe mbuli na mataghwa na malaghitso ghenu, mlamle iwenyegho. Nene sibama bae kuwa mlamutsi wa lighomba lino!”"},{"book":"Ghamatendo","chapter":"18","verse":"16","text":"Kuya kawawinga walawe mne ichitala."},{"book":"Ghamatendo","chapter":"18","verse":"17","text":"Nawo wose wamghogha Sostene imkulu we ing'anda ya ukulombela, wamtowa hambele he ichitala. Lekeni Galiyo ng'onile bae imbuli ayo ka chinu."},{"book":"Ghamatendo","chapter":"18","verse":"18","text":"Pauli kakala Korinto kwa matsuwa mengi. Kuya kawaleka iwanu iwamtoghole Yesu, kadina mnumbwi Pilisila na Akila waghenda Siriya. Ako Kenkeliya, tsakagheta mvili tsake kwaapfila tsakeka laghano."},{"book":"Ghamatendo","chapter":"18","verse":"19","text":"Wapfika Efeso, baho Pauli kawaleka Pilisila na Akila, kengila mne ing'anda ya ukulombela, kalonga na Wayahudi."},{"book":"Ghamatendo","chapter":"18","verse":"20","text":"Iwanu wamlomba wakale naye kwa matsuwa mengi, lekeni Pauli kalema."},{"book":"Ghamatendo","chapter":"18","verse":"21","text":"Lekeni hayang'ali yakuka, kawalongela, “Imulungu ang'abama nakuya keli kuna mwemwe.” Kuya kadina mnumbwi kalawa Efeso."},{"book":"Ghamatendo","chapter":"18","verse":"22","text":"Hapfikile Kaisariya, kaghenda Yerusalemu kwilamsa na iwanu iwamtoghole Yesu, kuya kahulumkila Antiyokiya."},{"book":"Ghamatendo","chapter":"18","verse":"23","text":"Pauli kakala ako kwa matsuwa chidogho, kuya koka kabitila isi ya Galatiya na Firigiya, kuwaghuma ghumoyo iwanang'ina wa Yesu."},{"book":"Ghamatendo","chapter":"18","verse":"24","text":"Mne matsuwa agho Myahudi yumwe iyakemighwe Apolo, iyelekighwe Alekisandiliya, katsa Efeso. Tsakakala imunu yadahile kulonga pfinoghile na yamanyile Ghamaandiko Mahenzeluka."},{"book":"Ghamatendo","chapter":"18","verse":"25","text":"Imunu ayo tsakakala kalangulitsighwa Imbuli ye Imtwatsa, na kwaapfila ghumoyo ghwake tsaghukala ghwakwaka, kalangulitsa mbuli tsa Yesu pfinoghile, hata ka tsakamanya ubatitso wa Yohane uliyeka."},{"book":"Ghamatendo","chapter":"18","verse":"26","text":"Kandusa kulonga bila kupfuka mne ing'anda ya ukulombela. Pilisila na Akila hawamuhulike, wamkema ukaye yawo, wamlongela Imbuli ye Imulungu pfinoghile ghendo."},{"book":"Ghamatendo","chapter":"18","verse":"27","text":"Apolo hayabamile kughenda Akaya, iwanu wa Efeso iwamtoghole Yesu wawaghuma ghumoyo na wawandikila ibaluwa iwanu iwamtoghole Yesu wa Akaya wambokele. Naye hayapfikile ako, kawapfila ng'ani awala iwatoghole kwa uluso we Imulungu."},{"book":"Ghamatendo","chapter":"18","verse":"28","text":"Kwaapfila tsakawahuma ghendo Wayahudi hambele he iwanu wose, kalangusa kulawa mne Ghamaandiko Mahenzeluka ka Yesu iyo Kiristu Mkombotsi."}]}