{"data":[{"book":"Oweruza","chapter":"20","verse":"1","text":"Ndipo Aisraeli onse kuyambira ku dziko la Dani mpaka ku Beeriseba ndiponso ku dziko la Giliyadi ananyamuka ngati munthu mmodzi nakasonkhana pamaso pa Yehova ku Mizipa."},{"book":"Oweruza","chapter":"20","verse":"2","text":"Atsogoleri a anthu onse ndi a mafuko onse Aisraeli anali nawo pa msonkhano wa anthu a Mulungu. Onse pamodzi analipo asilikali oyenda pansi 400,000 atanyamula malupanga."},{"book":"Oweruza","chapter":"20","verse":"3","text":"Anthu a fuko la Benjamini anali atamva kuti Aisraeli apita ku Mizipa. Tsono Aisraeli anati, “Tiwuzeni, zinthu zoyipa izi zinachitika bwanji.”"},{"book":"Oweruza","chapter":"20","verse":"4","text":"Choncho Mlevi uja, mwamuna wa mkazi wophedwa uja anayankha nati, “Ine ndinapita ku Gibeya mʼdziko la Benjamini pamodzi ndi mzikazi wanga kuti tikagone kumeneko."},{"book":"Oweruza","chapter":"20","verse":"5","text":"Usiku anthu a ku Gibeya anandiwukira, nazinga nyumba munali ine. Ankafuna kundipha ndipo anagona ndi mzikazi wanga momukakamiza mpaka anafa."},{"book":"Oweruza","chapter":"20","verse":"6","text":"Ine ndinatenga mzikazi wangayo ndi kumudula nthulinthuli ndikuzitumiza kwa fuko lililonse la Aisraeli. Anthu amenewa, zedi achita chinthu chonyansa kwambiri mʼdziko lino la Israeli."},{"book":"Oweruza","chapter":"20","verse":"7","text":"Ndi zimenezotu inu Aisraeli nonse; yankhulaponi mawu ndi kupereka maganizo anu.”"},{"book":"Oweruza","chapter":"20","verse":"8","text":"Anthu onse anayimirira ngati munthu mmodzi nanena kuti, “Palibe mmodzi wa ife amene apite ku nyumba kwake. Palibe amene abwerere ku nyumba kwake."},{"book":"Oweruza","chapter":"20","verse":"9","text":"Koma tsopano chimene ife tichite ndi dziko la Gibeya ndi ichi: Tidzapita kukamenyana nawo potsatira zimene maere anene."},{"book":"Oweruza","chapter":"20","verse":"10","text":"Mʼmafuko onse a Aisraeli tidzasankha anthu khumi pa anthu 100 aliwonse: ndiye kuti anthu 100 pa anthu 1,000 aliwonse kapena anthu 1,000 pa anthu 10,000 aliwonse. Anthu amenewa adzasonkhanitsa zakudya za ankhondo, ndipo ankhondowo adzapita kukalipsira anthu a ku Geba mʼdziko la Benjamini chifukwa chochita chinthu chonyansa chotere mʼdziko la Israeli.”"},{"book":"Oweruza","chapter":"20","verse":"11","text":"Choncho anthu a ku Israeli anasonkhana pamodzi nagwirizana chimodzi, kukalimbana ndi mzindawo."},{"book":"Oweruza","chapter":"20","verse":"12","text":"Mafuko a Israeli anatumiza anthu kwa fuko lonse la Benjamini kukafunsa kuti, “Kodi zoyipa zachitika pakati panuzi ndi zotani?"},{"book":"Oweruza","chapter":"20","verse":"13","text":"Tsono tikuti mutipatse anthu achabechabe a ku Gibeya kuti tiwaphe kuti tichotse chinthu choyipachi mʼdziko la Israeli.”"},{"book":"Oweruza","chapter":"20","verse":"14","text":"Mʼmalo mwake, Abenjaminiwo anatuluka mʼmizinda yawo ku Gibeya kukamenyana ndi Aisraeli."},{"book":"Oweruza","chapter":"20","verse":"15","text":"Tsiku limenelo Abenjamini anasonkhanitsa kuchokera ku mizinda yawo ankhondo 26,000 amalupanga awo, osawerengera anthu ena 700 a ku Gibeya amene anasankhidwa."},{"book":"Oweruza","chapter":"20","verse":"16","text":"Mwa onsewa panali ankhondo 70 amanzere amene aliyense anali wodziwa kulasa ngakhale tsitsi limodzi ndi mwala osaphonya."},{"book":"Oweruza","chapter":"20","verse":"17","text":"Aisraeli, kupatula fuko la Benjamini, anasonkhanitsa anthu 400,000 a malupanga, onse odziwa bwino nkhondo."},{"book":"Oweruza","chapter":"20","verse":"18","text":"Ndipo Aisraeli ananyamuka kupita ku Beteli kukafunsira kwa Mulungu. Iwo anati, “Ndani mwa ife amene angayambe kukamenyana ndi fuko la Benjamini?”"},{"book":"Oweruza","chapter":"20","verse":"19","text":"Mmawa mwake Israeli ananyamuka nakamanga msasa moyangʼanana ndi Gibeya."},{"book":"Oweruza","chapter":"20","verse":"20","text":"Aisraeli anapita kukachita nkhondo ndi fuko la Benjamini ndipo anandandalika ankhondo awo moyangʼanana ndi Gibeya."},{"book":"Oweruza","chapter":"20","verse":"21","text":"A fuko la Benjamini anatuluka ku Gibeya ndipo tsiku limenelo anapha Aisraeli 22,000 ku nkhondoko."},{"book":"Oweruza","chapter":"20","verse":"22","text":"Koma ankhondo a Israeli analimbikitsananso mtima ndipo anasonkhanitsanso kachiwiri ankhondo awo pa malo pamene anawandandalika poyamba paja."},{"book":"Oweruza","chapter":"20","verse":"23","text":"Aisraeli anapita kukalira pamaso pa Yehova mpaka madzulo. Iwo anafunsa Yehova kuti, “Kodi tipitenso kukamenyana ndi a fuko la Benjamini abale athu?”"},{"book":"Oweruza","chapter":"20","verse":"24","text":"Ndipo Aisraeli anayandikiranso pafupi ndi fuko la Benjamini tsiku lachiwiri lake kuti amenyane nawo."},{"book":"Oweruza","chapter":"20","verse":"25","text":"Pa tsiku lachiwiri lomwelo Abenjamini anatulukanso mu mzinda wa Gibeya ndipo anaphanso ankhondo 18,000. Onse amene anawaphawo anali odziwa kugwiritsa ntchito bwino malupanga."},{"book":"Oweruza","chapter":"20","verse":"26","text":"Tsono Aisraeli onse, gulu lonse la ankhondo, anapita ku Beteli kukalira pamaso pa Yehova. Anakhala pansi nasala zakudya tsiku lonse mpaka madzulo. Anapereka nsembe zopsereza ndi nsembe zachiyanjano pamaso pa Yehova."},{"book":"Oweruza","chapter":"20","verse":"27","text":"Bokosi la Chipangano cha Yehova linali kumeneko."},{"book":"Oweruza","chapter":"20","verse":"28","text":"Finehasi mwana wa Eliezara mwana wa Aaroni ndiye ankatumikira nthawi imeneyo. Tsono Aisraeli anafunsa Yehova kuti, “Kodi tipitenso kukachita nkhondo ndi mʼbale athu Abenjamini, kapena ayi?”"},{"book":"Oweruza","chapter":"20","verse":"29","text":"Choncho Aisraeli anayika anthu obisalira mozungulira Gibeya."},{"book":"Oweruza","chapter":"20","verse":"30","text":"Tsiku lachitatu anapita kukamenyana ndi Benjamini ndipo anayika ankhondo mʼmalo mwawo kuti amenyane ndi Gibeya monga anachitira poyamba."},{"book":"Oweruza","chapter":"20","verse":"31","text":"Abenjamini anatuluka kukamenyana nawo anthuwo ndipo anapita kutali ndi mzindawo. Iwo anayamba kupha Aisraeli monga poyamba paja, kotero kuti anapha anthu pafupifupi makumi atatu. Mitembo ya ena inali mu misewu yayikulu yopita ku Beteli ndi ku Gibeya, ndipo ina inali kwina poyera."},{"book":"Oweruza","chapter":"20","verse":"32","text":"Abenjamini ankanena kuti, “Tikuwagonjetsa monga poyamba.” Koma Aisraeli ankanena kuti, “Tiyeni tithawe kuti apite ku msewu chapatali ndi mzinda wawo.”"},{"book":"Oweruza","chapter":"20","verse":"33","text":"Choncho Aisraeli onse anachoka mʼmalo mwawo ndi kukandanda ku Baala-Tamara, ndipo Aisraeli obisalira aja anatuluka mʼmalo awo kummawa kwa Geba."},{"book":"Oweruza","chapter":"20","verse":"34","text":"Aisraeli osankhidwa 10,000 ndiwo anabwera kudzalimbana ndi mzinda wa Gibeya. Nkhondoyo inafika poyipa kwambiri mwakuti Abenjamini samadziwa kuti zoopsa zili pafupi kuwagwera."},{"book":"Oweruza","chapter":"20","verse":"35","text":"Tsono Yehova anagonjetsa Abenjamini pamaso pa Israeli motero kuti Aisraeli anapha ankhondo a Abenjamini 25,100 tsiku limenelo."},{"book":"Oweruza","chapter":"20","verse":"36","text":"Choncho Abenjamini anaona kuti agonjetsedwa."},{"book":"Oweruza","chapter":"20","verse":"37","text":"Tsono anthu amene anabisala aja anachita changu kuwuthira nkhondo mzinda wa Gibeyawo. Ndipo anapha anthu onse a mu mzindawo ndi lupanga."},{"book":"Oweruza","chapter":"20","verse":"38","text":"Chizindikiro chimene Aisraeli anapangana ndi anthu obisalira aja chinali chakuti obisalira aja akangofukiza utsi wambiri ngati mtambo mu mzindamo,"},{"book":"Oweruza","chapter":"20","verse":"39","text":"ndiye kuti Aisraeli enawo abwerere ku nkhondo."},{"book":"Oweruza","chapter":"20","verse":"40","text":"Koma pamene utsi wa chizindikiro uja unayamba kukwera tolotolo mmwamba kuchoka mu mzindamo, Abenjamini anayangʼana mʼmbuyo ndipo anangoona utsi mu mzinda onse uli tolotolo kukwera mmwamba."},{"book":"Oweruza","chapter":"20","verse":"41","text":"Kenaka Aisraeli anabwerera ndipo Abenjamini anachita mantha, chifukwa anaona kuti zoopsa zili pafupi kuwagwera."},{"book":"Oweruza","chapter":"20","verse":"42","text":"Choncho anathawa pamaso pa Aisraeli kudzera njira ya ku chipululu, koma nkhondo inawapeza. Ndipo anaphedwa kumeneko ndi Aisraeli amene anachokera mu mzindamo."},{"book":"Oweruza","chapter":"20","verse":"43","text":"Anawazungulira Abenjaminiwo, nawathamangitsa ndi kuwagonjetseratu osawachitira chifundo mpaka ku dera la kummawa kwa Gibeya."},{"book":"Oweruza","chapter":"20","verse":"44","text":"Abenjamini 18,000 olimba mtima anaphedwa."},{"book":"Oweruza","chapter":"20","verse":"45","text":"Koma ena anatembenuka nathawira ku chipululu ku thanthwe la Rimoni. Mwa iwowa Aisraeli anapha Abenjamini 5,000 mʼmisewu yayikulu. Anawapitikitsabe Abenjaminiwo mpaka kufika ku Gidomu ndi kuphanso ena 2,000."},{"book":"Oweruza","chapter":"20","verse":"46","text":"Pa tsiku limenelo Abenjamini olimba mtima okhala ndi malupanga okwana 25,000 anafa."},{"book":"Oweruza","chapter":"20","verse":"47","text":"Koma anthu 700 anabwerera ndi kuthawira ku chipululu ku thanthwe la Rimoni kumene anakhalako miyezi inayi."},{"book":"Oweruza","chapter":"20","verse":"48","text":"Aisraeli anabwerera kukamenyana ndi Abenjamini otsala ndi kuwapha ndi lupanga kuphatikizapo ziweto ndi zonse anali nazo. Ndipo anayatsa moto mizinda yonse anayipeza."}]}