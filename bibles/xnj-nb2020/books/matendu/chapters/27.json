{"data":[{"book":"Matendu","chapter":"27","verse":"1","text":"Pevamali kuvika mpangu wa lugendu lwa tete kuhamba Italia, Pauli pamonga na vafungwa vangi vagotoliwi pahi pa ulonda wa Juliasi mweavi Mkulu wa msambi wa manjolinjoli pagati ya chikundi chechikemelewa “Chikundi cha Augusti.”"},{"book":"Matendu","chapter":"27","verse":"2","text":"Tayingili muwatu wewahuma ku Adilamito wewavedukila mumbwani ya miji ya Asia. Kangi tawukili pamonga na mkolonjinji wa Makedonia kuhuma Tesalonike liina laki Alistako."},{"book":"Matendu","chapter":"27","verse":"3","text":"Chilau yaki tahikili kumbwani ya Sidoni. Juliasi amhengili lipyana Pauli kwa kumyidakila avalola vankozi vaki na kupata vindu vyaaganili."},{"book":"Matendu","chapter":"27","verse":"4","text":"Kuhuma kwenuko, tagendili mumhana mwa chisiwa cha Kuplo ndava ya kuyepa mpungu wewabuma kuhuma kulongolo yitu."},{"book":"Matendu","chapter":"27","verse":"5","text":"Kangi takupwiki nyanja ya upandi wa Kilikia na Pamfulia, tahikili Mula muji wa Lukia."},{"book":"Matendu","chapter":"27","verse":"6","text":"Penapo Mkulu wa msambi yula, aukolili watu wewihuma ku Alekisandalia na kuhamba ku Italia, ndi akatiyingisa mugati."},{"book":"Matendu","chapter":"27","verse":"7","text":"Tagendili mbolimboli mulukumbi lwa magono gamahele cha kutyalatyala neju tahikili papipi na muji wa Nido. Ndava ya mpungu wewatikang'ayi kuhuma kulongolo ndi tikahamba lumonga upandi wa Kilete kuhamba pandu pa yeyikemiwa Salimone."},{"book":"Matendu","chapter":"27","verse":"8","text":"Tapitili mumhana ya mbwani kwa kutyalatyala na kuhika pandu pepikemelewa “Bandali ya Bwina,” Papipi na muji wa Lasea."},{"book":"Matendu","chapter":"27","verse":"9","text":"Lukumbi lwamahele lwamali kupita, hati magono ga kujihinisa chakulya gamaliki. Hinu vayogwipi neju lugendu lwa muwatu. Pauli akavajovela malovi aga."},{"book":"Matendu","chapter":"27","verse":"10","text":"“Mwavagosi, nihololela kuvya lugendu lwitu yati wivya na mang'ahiso na kuyagisa lepi ndava ya ndwika na watu ndu, nambu mewa na wumi witu.”"},{"book":"Matendu","chapter":"27","verse":"11","text":"Nambu Mkulu wa manjolinjoli yula akasadika neju malovi ga mgendesa watu na ga mkolo watu, kuliku malovi ga Pauli."},{"book":"Matendu","chapter":"27","verse":"12","text":"Hinu ndava bandali yeniyo yavi lepi nafwasi ya bwina kutama lukumbi lwa mbepu. Ndi vamahele pagati yavi vayidakilini kuwuka penapo na kuhamba mbaka Foinike ngati yihotoleka na kutama kwenuko mkulukumbi lwa mbepu. Bandali ya Kilete yeyihamba kwelihumila lilanga na kusini kwelitipama lilanga."},{"book":"Matendu","chapter":"27","verse":"13","text":"Hinu, mpungu wa bwina pawatumbwili kubuma, vene vakahololela kuvya mpangu wavi wihotoleka, hinu vakahuta nanga vakatumbula lugendu kuni vigendesa watu papipi na mbwani ya Kilete."},{"book":"Matendu","chapter":"27","verse":"14","text":"Kwakona vangahika patali, mpungu ukali weukemiwa “Mpungu Eulokilo.” Watumbwili kubuma kuhuma muchisiwa."},{"book":"Matendu","chapter":"27","verse":"15","text":"Mpungu waukang'ili watu, wene wahotwili lepi kukangamala nawu, ndi taulekili mpungu uyikang'ayi."},{"book":"Matendu","chapter":"27","verse":"16","text":"Na petapitayi pachisiwa chidebe chechikemiwa Kauda, tatyalityali nambu tahotwili kuukunga mtumbwi wa watu."},{"book":"Matendu","chapter":"27","verse":"17","text":"Vanalihengu va muwatu pevamali kuyigisa mtumbwi wula mugati, ndi vakaukunga nyosi kwa makakala. Vayogwipi kukwama pa lilundu la masavati ga papipi na mbwani ya ku Libya, vakahelesa nyosi na kuleka watu wikang'iswa na mpungu."},{"book":"Matendu","chapter":"27","verse":"18","text":"Mpungu na manji gatimbungini na pachilau yaki, vakatumbula kutaga ndwika munyanja."},{"book":"Matendu","chapter":"27","verse":"19","text":"Na ligono la datu vakatumbula kutaga vindu vya watu kwa mawoko gavi vene."},{"book":"Matendu","chapter":"27","verse":"20","text":"Mu magono gamahele valiwene lepi lilanga amala ndondo, mpungu na manji vyayendalili kutimbugana neju, kuhuvalila kwa kusanguka gavamaliki."},{"book":"Matendu","chapter":"27","verse":"21","text":"Pavatamili magono gamahele changalya, Pauli akayima pagati yavi akajova, “Vamtopeswa, mbanga kuvya muniyuwanili malovi gangu ga kuleka kuwuka Kilete, ngatiyepili mang'ahiso ago pamonga na kuyagisa vindu ivi."},{"book":"Matendu","chapter":"27","verse":"22","text":"Nambu hinu nivayupa mjikangamalisa mtima, muni kawaka hati mundu mmonga mweiyagisa wumi waki, nambu watu wene ndi wewiyaga."},{"book":"Matendu","chapter":"27","verse":"23","text":"Ndava muni golo kilu Mtumu wa kunani kwa Chapanga, kuhuma kwa Chapanga mwenikumuhengela, anihumalili,"},{"book":"Matendu","chapter":"27","verse":"24","text":"akanijovela, ‘Pauli, kotoka kuyogopa! Yikukugana kuyima palongolo ya Nkosi wa ku Loma, Chapanga mwene yimganisi, ndi kwa ubwina waki akuvasangula wumi wa voha mulugendu lwinu.’"},{"book":"Matendu","chapter":"27","verse":"25","text":"Hinu vamtopeswa, mjikamngamalisa mtima ndava muni nikumsadika Chapanga kuvya givya mewawa ngati chenijoviwi."},{"book":"Matendu","chapter":"27","verse":"26","text":"Nambu yikutigana kutagwa kundumba ya chisiwa chimonga.”"},{"book":"Matendu","chapter":"27","verse":"27","text":"Ligono la kumi na mcheche kilu manji pagatumbwili kutimbugana tikanga'iswa kuni na kula munyanja ya Adilia. Pagati ya kilu vanalihengu muwatu vaholalili kuvya papipi na pandumba."},{"book":"Matendu","chapter":"27","verse":"28","text":"Vakalonda utali wa pahi wa nyanja kwa kuhelesa nyosi yeyakungiwi chindu chechitopa, vapatili utali wa mita alobaini. Na pavapimili kavili mwanakandahi vapatili utali wa mita selasini."},{"book":"Matendu","chapter":"27","verse":"29","text":"Ndava ya kuyogopa kukwama mumatalau ndi vakahelesa nanga mcheche za upandi mumbele mwa watu, vakamuyupa Chapanga kwicha kanyata."},{"book":"Matendu","chapter":"27","verse":"30","text":"Vanalihengu va muwatu, vaganili kutila ndi vamali kuhelesa mtumbwi wavi mumanji, vakongayi kuvya vihamba kulongolo kuhelesa nanga za muwatu."},{"book":"Matendu","chapter":"27","verse":"31","text":"Nambu Pauli amjovili Mkulu wa msambi yula pamonga na manjolinjoli vangi, “Vanalihengu ava ngati vitama lepi mugati ya watu, yati mwisanguliwa lepi.”"},{"book":"Matendu","chapter":"27","verse":"32","text":"Penapo ndi manjolinjoli vala vakadumula nyosi zezakamwili mtumbwi wula, vakauleka uhamba na manji."},{"book":"Matendu","chapter":"27","verse":"33","text":"Papipi na hamba kucha, Pauli akavayupa voha valyayi chakulya, “Lelu ndi ligono la kumi na mcheche vavili na wogoyi lukumbi lwoha ulo mwangalya chindu."},{"book":"Matendu","chapter":"27","verse":"34","text":"Hinu, nikuvayupa mlyayi chakulya muni mukuchigana muhotola kulama, Muni kawaka hati luyunju lumonga wa mitu yinu lweluyaga.”"},{"book":"Matendu","chapter":"27","verse":"35","text":"Peamali kujova malovi ago, Pauli akatola libumunda, akamsengusa Chapanga palongolo yavi voha akametula akatumbula kulya."},{"book":"Matendu","chapter":"27","verse":"36","text":"Kangi voha vakasindimala mtima, navene mewa vakalya chakulya."},{"book":"Matendu","chapter":"27","verse":"37","text":"Mugati ya watu wula tavi vandu miya zivili na sabini na sita."},{"book":"Matendu","chapter":"27","verse":"38","text":"Pevamali kulya na kuyukuta kila mundu, ndi vapungwizi utopa kwa watu, kwa kutaga nganu munyanja."},{"book":"Matendu","chapter":"27","verse":"39","text":"Kwapachili, vanalihengu vala vaumanyili lepi mulima wula, ndi vayiwene ndumba yeyivi papipi na manji, vakajovesana vayegeka watu kwenuko ngati yihotoleka."},{"book":"Matendu","chapter":"27","verse":"40","text":"Ndi, vakadumula nanga na kuzileka munyanja, mewa vakahuta nyosi za kugendesela watu, kangi vakatola chitambala chimonga kulongolo kukinga mpungu, vakahamba kundumba."},{"book":"Matendu","chapter":"27","verse":"41","text":"Nambu vahikili pamngonganu wa manji, na watu wakwamili, upandi wa kulongolo wajwigwimi mumasavati changali kunyugusika. Upandi wa mumbele wa watu watumbwili kudenyekana hipandi hipandi ndava kukang'wa na mpungu ga manji ga kutimbugana."},{"book":"Matendu","chapter":"27","verse":"42","text":"Manjolinjoli vavi na mpangu wa kuvakoma vafungwa voha ndava ya kuyogopa kuvya vihotola kusambalila mbaka kundumba na kutila."},{"book":"Matendu","chapter":"27","verse":"43","text":"Nambu Mkulu wa msambi yula aganili kumsangula Pauli, avabesili valeka mpangu wavi. Akalagiza vevimanya kusambalila vahumba kuhuma muwatu na kusambalila mbaka kundumba,"},{"book":"Matendu","chapter":"27","verse":"44","text":"na vevasigalili vajisangula kwa kukamulila mbau amala chipandi cha watu weudenyiki, ndi tavoha tahikili tavamumi kundumba."}]}