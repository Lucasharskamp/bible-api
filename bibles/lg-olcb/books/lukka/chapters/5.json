{"data":[{"book":"Lukka","chapter":"5","verse":"1","text":"Awo Yesu yali ayimiridde ku lubalama lw’ennyanja y’e Genesaleeti5:1 ye Nnyanja ey’e Ggaliraaya ng’ayigiriza, ebibiina nga bamunyigiriza nga bawuliriza ekigambo kya Katonda,"},{"book":"Lukka","chapter":"5","verse":"2","text":"n’alengera amaato abiri ameereere nga gali kumpi n’olukalu, nga bannannyinigo abavubi, bagalese awo, nga bayoza obutimba bwabwe."},{"book":"Lukka","chapter":"5","verse":"3","text":"Yesu n’alinnya mu lyato erimu eryali erya Simooni, n’amusaba alisembezeeko katono mu nnyanja, n’alituulamu, asinziire omwo okuyigiriza ebibiina."},{"book":"Lukka","chapter":"5","verse":"4","text":"Bwe yamala okuyigiriza n’agamba Simooni nti, “Kale kaakano sembeza eryato lyo ebuziba, mu mazzi amangi, musuule obutimba bwammwe mu nnyanja, mujja kukwasa ebyennyanja bingi!”"},{"book":"Lukka","chapter":"5","verse":"5","text":"Simooni n’addamu nti, “Mukama waffe, twateganye dda ekiro kyonna, naye ne tutakwasa kantu. Naye ggwe nga bw’otugambye, nzija kusuula obutimba.”"},{"book":"Lukka","chapter":"5","verse":"6","text":"Awo bwe baakola bwe batyo, obutimba bwabwe bwajjula ebyennyanja, ne butandika n’okukutuka."},{"book":"Lukka","chapter":"5","verse":"7","text":"Ne bawenya ku bannaabwe abaali mu lyato liri eddala bajje babayambe, ne bajja, amaato gombi ne gajjula ebyennyanja, ne gajula n’okusaanawo."},{"book":"Lukka","chapter":"5","verse":"8","text":"Awo Simooni Peetero bwe yakiraba, n’afukamira mu maaso ga Yesu n’amugamba nti, “Mukama wange, nkwegayiridde ndeka, kubanga ndi mwonoonyi nnyo.”"},{"book":"Lukka","chapter":"5","verse":"9","text":"Kubanga obungi bw’ebyennyanja bye baakwasa bwa muwuniikirizza nnyo awamu ne banne bwe baavubanga,"},{"book":"Lukka","chapter":"5","verse":"10","text":"Yakobo ne Yokaana abaana ba Zebbedaayo."},{"book":"Lukka","chapter":"5","verse":"11","text":"Amaato gaabwe olwagoba ku lubalama ne baleka awo byonna ne bagenda naye."},{"book":"Lukka","chapter":"5","verse":"12","text":"Mu kibuga Yesu mwe yali akyadde mwalimu omusajja eyali alwadde ebigenge. Bwe yalaba Yesu n’avuunama mu maaso ge, n’amwegayirira nti, “Mukama wange, bw’oba ng’oyagala, oyinza okunnongoosa.”"},{"book":"Lukka","chapter":"5","verse":"13","text":"Yesu n’agolola omukono gwe n’amukwatako, ng’agamba nti, “Njagala, longooka.” Amangwago ebigenge by’omusajja ne bimuwonako."},{"book":"Lukka","chapter":"5","verse":"14","text":"Yesu n’alagira omusajja nti, “Tobaako muntu n’omu gw’ogamba, naye genda weeyanjule eri kabona oweeyo ekiweebwayo olw’okulongosebwa nga Musa bwe yalagira, kibeere obujulirwa gye bali.”"},{"book":"Lukka","chapter":"5","verse":"15","text":"Naye ne yeeyongera bweyongezi okubunya ettutumu ly’obuyinza bwa Yesu era ebibiina binene ne bikuŋŋaana okumuwulira n’okuwonyezebwa endwadde zaabwe."},{"book":"Lukka","chapter":"5","verse":"16","text":"Naye bwe yasalangawo akabanga, ne yeeyawula n’alagako mu bifo eteri bantu, okusaba."},{"book":"Lukka","chapter":"5","verse":"17","text":"Lwali lumu Yesu yali ayigiriza abakulembeze b’Abayudaaya, n’abannyonnyozi b’amateeka nabo nga batudde awo, abaali bavudde mu buli kyalo eky’e Ggaliraaya ne Buyudaaya era n’e Yerusaalemi. Amaanyi ga Mukama gaali ku ye okuwonya."},{"book":"Lukka","chapter":"5","verse":"18","text":"Awo abasajja ne bajja nga basitudde omusajja ku katanda eyali akoozimbye. Ne bagezaako okumuyingiza okumuleeta Yesu we yali."},{"book":"Lukka","chapter":"5","verse":"19","text":"Naye bwe bataasobola kumuyingiza olw’ekibiina ekinene ne balinnya waggulu ku kasolya, ne baggyawo ku mategula ne bayisaamu omulwadde ne bamussa ng’agalamidde ku katanda ke ne baamutereereza ddala mu maaso ga Yesu."},{"book":"Lukka","chapter":"5","verse":"20","text":"Awo Yesu bwe yalaba okukkiriza kwabwe, n’agamba omusajja akoozimbye nti, “Omusajja, ebibi byo bikusonyiyiddwa.”"},{"book":"Lukka","chapter":"5","verse":"21","text":"Abafalisaayo n’abannyonnyozi b’amateeka ne beebuuzaganya nti, “Ono ye ani avvoola! Ani ayinza okusonyiwa ebibi wabula Katonda yekka?”"},{"book":"Lukka","chapter":"5","verse":"22","text":"Nate Yesu bwe yamanya ebirowoozo byabwe, n’ababuuza nti, “Lwaki mulowooza bwe mutyo mu mutima gwammwe?"},{"book":"Lukka","chapter":"5","verse":"23","text":"Ekyangu kye kiri wa? Okwogera nti ebibi byo bikusonyiyiddwa oba nti situka otambule?"},{"book":"Lukka","chapter":"5","verse":"24","text":"Naye mulyoke mutegeere nti, Omwana w’Omuntu alina obuyinza ku nsi okusonyiwa ebibi.” N’agamba eyali akozimbye nti, “Situka, ositule akatanda ko, weddireyo ewuwo.”"},{"book":"Lukka","chapter":"5","verse":"25","text":"Amangwago omusajja n’asituka n’asitula akatanda kwe yali agalamidde, n’addayo ewuwe ng’agulumiza Katonda."},{"book":"Lukka","chapter":"5","verse":"26","text":"Abantu bonna ne bajjula encukwe. Ne bagulumiza Katonda nga bajjudde entiisa nga boogera nti, “Tulabye ebyewuunyisa leero.”"},{"book":"Lukka","chapter":"5","verse":"27","text":"Oluvannyuma lw’ebyo Yesu n’avaayo n’alaba omusolooza w’omusolo, erinnya lye Leevi ng’atudde omusolo we gukuŋŋaanyizibwa, n’amugamba nti, “Ngoberera.”"},{"book":"Lukka","chapter":"5","verse":"28","text":"Leevi n’aleka awo byonna, n’asitukiramu n’amugoberera."},{"book":"Lukka","chapter":"5","verse":"29","text":"Awo Leevi n’afumbira Yesu ekijjulo eky’amaanyi mu maka ge. Waaliwo abasolooza banne ab’omusolo bangi, n’abantu abalala bangi, abaali ku kijjulo ekyo."},{"book":"Lukka","chapter":"5","verse":"30","text":"Naye Abafalisaayo n’abannyonnyozi b’amateeka ne beemulugunya, olw’abayigirizwa be nga bagamba nti, “Lwaki mulya era ne munywa n’abasolooza b’omusolo n’abalina ebibi?”"},{"book":"Lukka","chapter":"5","verse":"31","text":"Yesu n’abaanukula nti, “Abalwadde be beetaaga omusawo, so si abo abatali balwadde."},{"book":"Lukka","chapter":"5","verse":"32","text":"Sajja kuyita batuukirivu wabula abalina ebibi okwenenya.”"},{"book":"Lukka","chapter":"5","verse":"33","text":"Kyokka ne bamugamba nti, “Abayigirizwa ba Yokaana batera okusiiba n’okusaba. N’abayigirizwa b’Abafalisaayo nabo bwe batyo. Naye ababo balya ne banywa.”"},{"book":"Lukka","chapter":"5","verse":"34","text":"Naye Yesu n’abagamba nti, “Abagenyi bayinza okusiiba ng’awasizza omugole akyali nabo?"},{"book":"Lukka","chapter":"5","verse":"35","text":"Naye ekiseera kijja, awasizza omugole ng’abaggiddwako olwo ne balyoka basiiba.”"},{"book":"Lukka","chapter":"5","verse":"36","text":"Awo Yesu n’abagerera olugero nti, “Tewali ayuza kiwero mu lugoye oluggya alyoke azibise ekituli mu lugoye olukadde. Bw’akikola, ekiwero ekiggya kiyuza olukadde, n’ekiwero ekiggya tekijja kugendera wamu na lugoye olukadde."},{"book":"Lukka","chapter":"5","verse":"37","text":"Era tewali ateeka wayini omusu mu nsawo enkadde ez’amaliba ga wayini, kubanga wayini omusu ajja kuziyuza ayiike."},{"book":"Lukka","chapter":"5","verse":"38","text":"Naye wayini omusu ateekebwa mu nsawo za maliba empya."},{"book":"Lukka","chapter":"5","verse":"39","text":"Era tewali anywa ku wayini omukadde ate ayagala okunywa ku wayini omusu. Kubanga agamba nti, ‘Omukadde ye asinga omusu.’ ”"}]}