{"data":[{"book":"1 Wakolinto","chapter":"4","verse":"1","text":"Mtugese siye kamba wasang'hanaji wa Kilisito, tugweleligwe udahi wa kuwafambulila wanhu mbuli zifisigwe za Imulungu."},{"book":"1 Wakolinto","chapter":"4","verse":"2","text":"Kinhu kilondigwa kwa wanhu wose wagweleligwe sang'hano ni kutenda kamba viyolonda mkulu wao."},{"book":"1 Wakolinto","chapter":"4","verse":"3","text":"Niye sitonga bule nahatagusigwa na mweye, hebu munhu yoyose mwiisi, na wala sidaha kuitagusa mwenyego."},{"book":"1 Wakolinto","chapter":"4","verse":"4","text":"Muumoyo wangu kuduhu kinhu kinitagusa niye, lakini mbuli ino hailagusa kuwa sibanange. Mndewa ayo wa kunitagusa niye."},{"book":"1 Wakolinto","chapter":"4","verse":"5","text":"Avo sikumumtaguse munhu yoyose king'hali kipindi hakinavika. Lekeni mbaka Mndewa vonda yeze, nayo kokwiza kugamwemwesela gaja gafisigwe mdiziza na kugafisula gaja gose geli mmizoyo ya wanhu. Aho kila munhu kobokela nhogolwa yake kulawa kwa Imulungu."},{"book":"1 Wakolinto","chapter":"4","verse":"6","text":"Ndugu zangu, mbuli ya mweye, niye nimtenda Apolo na niye tuwe kinhu cha mweye kuifunza, avo mudahe kujuwa fambulo da ulonzi uno, “Mukweleleze vija vandikigwe.” Muladi muleke kuigodela imoja na kumbezeli iyagwe."},{"book":"1 Wakolinto","chapter":"4","verse":"7","text":"Sikuugese gweye kunoga kubanza wayagwe? Vino siyo Imulungu yakugwelele kila kinhu kiulinacho? Avo lelo koigodela choni, kamba vija vinhu viulinavo hugweleligwe bule?"},{"book":"1 Wakolinto","chapter":"4","verse":"8","text":"Vino, mupata vose vimulonda? Mweye mwa matajili tiyali? Mweye mwa wandewa bila siye? Ona, kamba mweye kweli mwahakuwile wandewa, avo na siye twahadahile kuwa wandewa hamoja na mweye."},{"book":"1 Wakolinto","chapter":"4","verse":"9","text":"Kwavija vinikona niye, Imulungu katutenda siye watumigwa tuwe wanhu wa kimambukizo, kamba wanhu watagusigwe kukomigwa mgameso ga wanhu, tuwe kilozo mwiisi yose haulongozi ha wasenga wa kuulanga na wanhu."},{"book":"1 Wakolinto","chapter":"4","verse":"10","text":"Siye twawabozi mbuli ya Kilisito, lakini mweye mwa wabala kwa kuilumba na Kilisito! Siye tunyolila, lakini mweye mugangamala! Mweye motegelezigwa lakini siye tokwehuligwa!"},{"book":"1 Wakolinto","chapter":"4","verse":"11","text":"Mbaka sambi siye tuna nzala na ng'hilu, tovala vikumbi, totowigwa, twabule hanhu ha kuwasa,"},{"book":"1 Wakolinto","chapter":"4","verse":"12","text":"vivija todununzika na kusang'hana kwa makono getu wenyego. Twahaduwiligwa, towapulila kwa Imulungu vinhu vinogile, na twahadununzigwa tofunga umoyo,"},{"book":"1 Wakolinto","chapter":"4","verse":"13","text":"twahaligigwa, tokwidika vinogile. Tokoneka kamba wanhu wafitile mwiisi, mbaka sambi siye twa dikwe da mwiisi!"},{"book":"1 Wakolinto","chapter":"4","verse":"14","text":"Sandika mbuli zino niwagele kinyala, lakini kuwazuma mweye kamba wanangu niwanogela."},{"book":"1 Wakolinto","chapter":"4","verse":"15","text":"Avo hata kamba mwahawa na vilongozi elufu kumi muugima wenu kwa Kilisito, mweye mwabule tata wengi, kwavija kwa kuilumba na Yesu Kilisito, niye na tataenu kwa kuwagalila Mbuli Inogile."},{"book":"1 Wakolinto","chapter":"4","verse":"16","text":"Avo, nowapula, loleni vinhendile munikweleleze."},{"book":"1 Wakolinto","chapter":"4","verse":"17","text":"Lekaavo nimtuma Timoseo kumwenu, mwanangu nimnogela yosang'hana kwa kumtamanila Mndewa. Nayo kowakumbusa nzila inikweleleza niye kwa kuilumba na Yesu Kilisito, nzila ija inifundiza kila hanhu mna ivibumbila va wanhu wamtogole Yesu."},{"book":"1 Wakolinto","chapter":"4","verse":"18","text":"Wanhu wayagwe vimwili wasonga kuigoda, kwavija ogesa niye siza kumwenu kabili."},{"book":"1 Wakolinto","chapter":"4","verse":"19","text":"Lakini Mndewa yahalonda, nolopola kwiza kumwenu, aho nolola mwenyego kija kiwolonga awo oigoda na nguvu iwelinayo."},{"book":"1 Wakolinto","chapter":"4","verse":"20","text":"Kwavija Undewa wa Imulungu hauli muulonzi lakini kuna inguvu."},{"book":"1 Wakolinto","chapter":"4","verse":"21","text":"Mweye munogelwa na choni? Nize kumwenu na mbalati, hebu kwa unogelwa na uhole?"}]}