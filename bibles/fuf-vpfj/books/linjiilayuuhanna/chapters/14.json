{"data":[{"book":"LINJIILA YUUHANNA","chapter":"14","verse":"1","text":"«Wota ɓerɗe mon ɗen aanu. Gomɗinee Alla, gomɗinon lan, min kadi."},{"book":"LINJIILA YUUHANNA","chapter":"14","verse":"2","text":"Wonundeeji buy no woodi ka galle Ben an. Si hinaano ɗun, harayno mi yeetike on, ko fii miɗo yahude parangol on wonunde."},{"book":"LINJIILA YUUHANNA","chapter":"14","verse":"3","text":"Jooni si mi yahii, mi paranoyii on wonunde nden, mi aranoyay on, fii yo on wonoy onon kadi ka mi woni ton."},{"book":"LINJIILA YUUHANNA","chapter":"14","verse":"4","text":"Ka mi woni yahude ɗon, hiɗon andi ngol laawol.»"},{"book":"LINJIILA YUUHANNA","chapter":"14","verse":"5","text":"Kono Tooma wi'i mo: «Koohoojo, men andaa ka seenotoɗon ton. Ko honno non men andirta laawol ngol?»"},{"book":"LINJIILA YUUHANNA","chapter":"14","verse":"6","text":"Iisaa jaabii mo, wi'i: «Ko min woni Laawol ngol e Goonga on e Ngurndan ɗan. Hay gooto waawataa yahude ka Baabaajo on si wonaa e an o rewri."},{"book":"LINJIILA YUUHANNA","chapter":"14","verse":"7","text":"Si hiɗon andi lan, on andoyay kadi Ben an. Kono gila jooni hiɗon andi mo, awa kadi on yi'ii mo.»"},{"book":"LINJIILA YUUHANNA","chapter":"14","verse":"8","text":"Onsay Filiipu wi'i mo: «Koohoojo, hollu men Baabaajo on, ɗun haray yonii men.»"},{"book":"LINJIILA YUUHANNA","chapter":"14","verse":"9","text":"Iisaa wi'i mo: «Filiipu, koo ko mi neeɓi wondude e mon fow, e a andaali lan? Kala yi'uɗo lan, haray yi'ii Baabaajo on. An non, ko honno wi'irtaa: ‹Hollu men Baabaajo on›?"},{"book":"LINJIILA YUUHANNA","chapter":"14","verse":"10","text":"A hoolaaki wonde miɗo humondiri e Baabaajo on, kanko Baabaajo on kadi himo humondiri e an? Ɗii konguɗi ɗi mi woni on wowlande, wonaa e an ɗi iwri. Ko Baabaajo Wonɗo e an on woni waɗude kuuɗe mun ɗen."},{"book":"LINJIILA YUUHANNA","chapter":"14","verse":"11","text":"Gomɗinee lan wonde miɗo humondiri e Baabaajo on, kanko Baabaajo on kadi himo humondiri e an. Si hinaa ɗun, gomɗiniron bete sabu ɗee kuuɗe ɗe mi woni waɗude."},{"book":"LINJIILA YUUHANNA","chapter":"14","verse":"12","text":"Ka haqiiqa haqiiqa mi andinii on, kala on gomɗinɗo lan, kaɲun kadi waɗay kuuɗe ɗe mi waɗata ɗen, o waɗa ko ɓuri mawnude, ko fii miɗo yaarude ka Baabaajo on."},{"book":"LINJIILA YUUHANNA","chapter":"14","verse":"13","text":"Awa kala ko toriɗon e innde an, mi waɗay, fii no Baabaajo on mawniniree immorde e Ɓiɗɗo on."},{"book":"LINJIILA YUUHANNA","chapter":"14","verse":"14","text":"Si on torike goɗɗun e innde an, mi waɗay ɗun.»"},{"book":"LINJIILA YUUHANNA","chapter":"14","verse":"15","text":"«Si hiɗon yiɗi lan, on ɗoftoto yamirooje an ɗen."},{"book":"LINJIILA YUUHANNA","chapter":"14","verse":"16","text":"Min kadi mi toroto Baabaajo on, o yeɗa on Ballo goo, hara ko Wondoowo e mon haa poomaa:"},{"book":"LINJIILA YUUHANNA","chapter":"14","verse":"17","text":"on non ko Ruuhu Wonduɗo e Goonga mo aduna on waawataa jaɓude, ɓay ɓe yi'ataa mo, ɓe andataa mo. Kono onon hiɗon andi mo, ɓay himo humondiri e mon, awa kadi o hoɗay e mon."},{"book":"LINJIILA YUUHANNA","chapter":"14","verse":"18","text":"Mi accataa wonon aliyatiimaaɓe, mi aray e mon."},{"book":"LINJIILA YUUHANNA","chapter":"14","verse":"19","text":"E nder seeɗa nii aduna on yiitataa lan han kadi, kono onon on yi'ay lan. Ɓay miɗo wuuri, awa onon kadi on wuuray."},{"book":"LINJIILA YUUHANNA","chapter":"14","verse":"20","text":"Nden ɲande on andoyay wonde miɗo humondiri e Baaba an, onon kadi hiɗon humondiri e an, min kadi miɗo humondiri e mon."},{"book":"LINJIILA YUUHANNA","chapter":"14","verse":"21","text":"Yiɗuɗo lan on ko jaɓuɗo yamirooje an ɗen, ɗoftii. Kala yiɗuɗo lan, Ben an yiɗay mo, min kadi mi yiɗay mo, mi hollitoo mo.»"},{"book":"LINJIILA YUUHANNA","chapter":"14","verse":"22","text":"Onsay oo wi'eteeɗo Yahuuda, (hara hinaa Yudaasi Iskariiyu), wi'i mo: «Koohoojo, ko honno hollitortaa e amen menen tun, hara hinaa e aduna on?»"},{"book":"LINJIILA YUUHANNA","chapter":"14","verse":"23","text":"Iisaa jaabii mo, wi'i : «Kala yiɗuɗo lan ɗoftoto kongol an ngol, Ben an yiɗa mo, men ara e makko, men daakoo ka makko."},{"book":"LINJIILA YUUHANNA","chapter":"14","verse":"24","text":"Kala non on mo yiɗaa lan ɗoftotaako konguɗi an ɗin. Ngol kongol ngol wonɗon e nanude hinaa e an iwri, kono ko e Baabaajo Nuluɗo lan on."},{"book":"LINJIILA YUUHANNA","chapter":"14","verse":"25","text":"«Mi yewtii on ɗun wa fewndo ko mi wondi e mon."},{"book":"LINJIILA YUUHANNA","chapter":"14","verse":"26","text":"Kono on Ballo, ɗun ko *Ruuhu Seniiɗo mo Baabaajo on addoyta e innde an on, ko on jannoyta on kala huunde, andintina on kala ko mi wi'unoo on."},{"book":"LINJIILA YUUHANNA","chapter":"14","verse":"27","text":"Miɗo accande on ɓuttu, ko ɓuttu an ngun mi woni on okkude. Mi alaa on non okkirde wano aduna on okkirta non. Wota ɓerɗe mon ɗen jiɓo, wota ɗe hulu kadi."},{"book":"LINJIILA YUUHANNA","chapter":"14","verse":"28","text":"«On nanii ko mi wi'i on kon wonde miɗo yahude, kono mi artoyay e mon. Si hiɗon yiɗunoomi, on weltorayno ko mi woni yaarude ka Baabaajo on kon, ɓay Baabaajo on no ɓuri lan mawnude."},{"book":"LINJIILA YUUHANNA","chapter":"14","verse":"29","text":"Ko mi woni on wowlirande ɗii piiji jooni, ado ɗi hewtude, ko fii nde ɗi hewtoyi ko yo on gomɗin."},{"book":"LINJIILA YUUHANNA","chapter":"14","verse":"30","text":"Mi yewtidoytaa e mon buy han kadi, ko fii lanɗo aduna on no arude, kono o maraa bawgal woo e hoore an."},{"book":"LINJIILA YUUHANNA","chapter":"14","verse":"31","text":"Kono aduna on no haani andude wonde miɗo yiɗi Baabaajo on, ko ɗun waɗi si miɗo waɗirde wano Baabaajo on yamirimmi non. Immee, iwen ɗoo!»"}]}