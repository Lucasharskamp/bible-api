{"data":[{"book":"MATAYO","chapter":"26","verse":"1","text":"Yesu viyamambukize kufundiza mbuli zino zose, kawalongela wanahina zake,"},{"book":"MATAYO","chapter":"26","verse":"2","text":"“Movitanga kamba gahabita mazua mabili lowa Lusona lwa Pasaka, na Mwana wa Munhu kogogigwa giladi yawambigwe mumsalaba.”"},{"book":"MATAYO","chapter":"26","verse":"3","text":"Abaho, wakulu wa wakulu wa nhambiko na wavyele wa wanhu waiting'hana mding'anda da kindewa da Mkulu wa Wakulu wose wa Nhambiko, yokemigwa Kayafa."},{"book":"MATAYO","chapter":"26","verse":"4","text":"Weka zundo mkuzahila nzila ya uzenzeleganye ya kumgoga Yesu giladi wamkome."},{"book":"MATAYO","chapter":"26","verse":"5","text":"Walonga, “Sambitutende mbuli ino mkipigiti cha lusona giladi sambikilawilile kiyahiyahi mwa wanhu.”"},{"book":"MATAYO","chapter":"26","verse":"6","text":"Yesu kakala Betania kung'anda ya Simoni ayo yakalile na utamu wa dikulu."},{"book":"MATAYO","chapter":"26","verse":"7","text":"Kipigiti Yesu viyakalile yoja hana imeza, keza mtwanzi imwe, yakalile na nyhupa ya alabasta ili na mavuta ga kunung'hila ga hela bwando, kamcholela Yesu kamwitila mpala jake."},{"book":"MATAYO","chapter":"26","verse":"8","text":"Wanahina viwawene gano, wona lusango, walonga, “Ubananzi uno wa choni?"},{"book":"MATAYO","chapter":"26","verse":"9","text":"Mavuta gano gahaguzigwe na hela bwando, abaho, zihela wahagweleligwe wakumbulu!”"},{"book":"MATAYO","chapter":"26","verse":"10","text":"Ila Yesu viyazitangile ngelegeza zao, kawalongela, “Habali mumgaza mtwanzi ino? Kanhendela kinhu kinogile ng'hani."},{"book":"MATAYO","chapter":"26","verse":"11","text":"Wakumbulu mokala nao mazua gose, ila nie sikala na mweye mazua gose."},{"book":"MATAYO","chapter":"26","verse":"12","text":"Viyanitile mavuta gano mulukuli lwangu, kanisasala na mazisi."},{"book":"MATAYO","chapter":"26","verse":"13","text":"Nowalongela ikweli, hanhu hohose hondaupetigwe Usenga uno Unogile muulumwengu wose, kija chayatendile mtwanzi ino cholongwa mkumkumbukila heyo.”"},{"book":"MATAYO","chapter":"26","verse":"14","text":"Abaho, imwe wa wanahina longo dimwe na wabili, yakemigwe Yuda Isikalioti, kachola ha wakulu wa wakulu wa nhambiko"},{"book":"MATAYO","chapter":"26","verse":"15","text":"kawauza, “Monigwelela choni kamba nihamgela Yesu mmakono genu?” Avo wamgwelela vidanga malongo madatu va hela."},{"book":"MATAYO","chapter":"26","verse":"16","text":"Kulawa haja Yuda kasonga kuzahila nzila ya kumgela mmakono gao."},{"book":"MATAYO","chapter":"26","verse":"17","text":"Muna dizua da mwanduso wa Lusona lwa Mikate Ilibule Mela, wanahina wamcholela Yesu wamuuza, “Kwahi kuulonda tukakutandile mandia ga Pasaka?”"},{"book":"MATAYO","chapter":"26","verse":"18","text":"Yesu kawalongela, “Gendeni mdiwambo, mom'vika munhu, abaho, mulongeleni, ‘Mkulufunzi kolonga, “Kipigiti kiyakisagule Mulungu sama yangu nie kikwenhuka. Nie na wanahina zangu toja mandia ga Pasaka mng'anda yako.” ’ ”"},{"book":"MATAYO","chapter":"26","verse":"19","text":"Wanahina watenda kamba Yesu viyawalagize, abaho, wagatanda mandia ga Pasaka."},{"book":"MATAYO","chapter":"26","verse":"20","text":"Viivikile ichungulo, Yesu kakala hana imeza hamoja na wanahina zake longo dimwe na wabili."},{"book":"MATAYO","chapter":"26","verse":"21","text":"Viwakalile woja, Yesu kalonga, “Nowalongela ikweli, imwe mmwanza wenu konihonza.”"},{"book":"MATAYO","chapter":"26","verse":"22","text":"Wanahina wona giogio, na wasonga kumuuza imweimwe, “Nie, Mndewa?”"},{"book":"MATAYO","chapter":"26","verse":"23","text":"Yesu kawedika, “Ayo yozanhika mkate mkia hamoja na nie iyo yondayanihonze."},{"book":"MATAYO","chapter":"26","verse":"24","text":"Mwana wa Munhu kodanganhika kamba Nyandiko Zing'alile vuzimulonga. Ila kojona munhu ija yondayamuhonze Mwana wa Munhu! Vihanogile munhu hiyo sambiyaleligwe!”"},{"book":"MATAYO","chapter":"26","verse":"25","text":"Yuda, yakalile yolonda kumuhonza, kamuuza, “Nie, Mkulufunzi?”"},{"book":"MATAYO","chapter":"26","verse":"26","text":"Viwakalile woja, Yesu kasola mkate, kaumoteza, abaho, kaumogola, kawagwelela wanahina zake, kalonga, “Soleni mje, kwavija uno uwo lukuli lwangu.”"},{"book":"MATAYO","chapter":"26","verse":"27","text":"Abaho kasola kikasi, kalonga hewela, kawagwelela wanahina zake, kalonga, “Ing'weni, mose,"},{"book":"MATAYO","chapter":"26","verse":"28","text":"kwavija uno uwo mulopa wangu uli usindila wa lagano da Mulungu na wanhu zake, witike sama ya wanhu bwando giladi wageligwe kumgongo vilozo vao."},{"book":"MATAYO","chapter":"26","verse":"29","text":"Nowalongela, sing'wa kabili mulelo uno wa zabibu mbaka zua dija vondaniung'we wa sambi hamoja na mweye Muundewa wa Tataangu.”"},{"book":"MATAYO","chapter":"26","verse":"30","text":"Viweshile kwimba, wachola hana Ikigongo cha Mizaituni."},{"book":"MATAYO","chapter":"26","verse":"31","text":"Abaho, Yesu kawalongela, “Kilo ya lelo, mweye mose mong'himbila, kamba viyandikigwe Mnyandiko Zing'alile, ‘Nomtoa imchunga, na didale da ng'hondolo dopwililika.’"},{"book":"MATAYO","chapter":"26","verse":"32","text":"Ila nihazuka, nowalongola kuchola Galilaya.”"},{"book":"MATAYO","chapter":"26","verse":"33","text":"Petulo kalonga, “Hata kamba wose wahakukimbila, nie sikukimbila bule!”"},{"book":"MATAYO","chapter":"26","verse":"34","text":"Yesu kamulongela Petulo, “Nokulongela ikweli, kilo ya lelo, nzogolo yang'hali hanakwika, konibela mianza midatu.”"},{"book":"MATAYO","chapter":"26","verse":"35","text":"Petulo kamulongela, “Hata kamba kudanganhika, nidanganhike hamoja na gweye! Sikubela bule!”"},{"book":"MATAYO","chapter":"26","verse":"36","text":"Abaho, Yesu kachola hamoja na wanahina zake hanhu hakemigwe Getisemane, kawalongela, “Kaleni hano, nie nichole haja kutambika.”"},{"book":"MATAYO","chapter":"26","verse":"37","text":"Kawasola Petulo na waja iwana wabili wa Zebedayo, kasonga kona giogio na kugazika."},{"book":"MATAYO","chapter":"26","verse":"38","text":"Abaho, kawalongela, “Moyo wangu una giogio ng'hani behi na kudanganhika. Kaleni hano mgonelele hamoja na nie.”"},{"book":"MATAYO","chapter":"26","verse":"39","text":"Kachola hamwande kidogo, katambalala kingubanguba, katambika, yolonga, “Tataangu, vihadahika, kikasi kino cha migayo kinisegele! Ila sio kamba vinilonda nie, ila kamba vuulonda gweye.”"},{"book":"MATAYO","chapter":"26","verse":"40","text":"Abaho, kawabwelela waja iwanahina, kawavika wawasa. Kamuuza Petulo, “Mulemelwa kugonelela hamoja na nie hata saa dimwe?"},{"book":"MATAYO","chapter":"26","verse":"41","text":"Goneleleni, mtambike, giladi sambimwingile mkugezigwa. Kwavija loho yolonda, ila lukuli lutepweta.”"},{"book":"MATAYO","chapter":"26","verse":"42","text":"Yesu kachola mwanza wa ikabili, katambika, yolonga, “Tataangu, kamba havidahika kikasi kino cha migayo kinisegele ila mbaka niking'wele, gaja guulonda gatendeke.”"},{"book":"MATAYO","chapter":"26","verse":"43","text":"Viyabweleganye mwanza uyagwe, kawavika wawasa, kwavija meso gao gakala na utulo."},{"book":"MATAYO","chapter":"26","verse":"44","text":"Avo kawaleka, kachola kutambika mwanza wa ikadatu, yolonga mbuli zizija."},{"book":"MATAYO","chapter":"26","verse":"45","text":"Abaho, kawabwelela wanahina kawalongela, “Mng'hali wasa na kuhumula? Saa ivika ya Mwana wa Munhu kugeligwa mmakono ga wanhu wene vilozo."},{"book":"MATAYO","chapter":"26","verse":"46","text":"Lamukeni, tuchole! Loleni, munhu yonihonza ka habehi!”"},{"book":"MATAYO","chapter":"26","verse":"47","text":"Yesu viyakalile yang'hali yolonga, Yuda, imwe wa iwanahina longo dimwe na wabili, keza. Kailongoza hamoja na dale kulu da wanhu wapapile mizele na mimbwego. Wakala watumigwe na wakulu wa wakulu wa nhambiko na wavyele wa wanhu."},{"book":"MATAYO","chapter":"26","verse":"48","text":"Imunhu yomuhonza kawagwelela utango, kawalongela, “Ija yondanimnonele, iyo heyo. Mgogeni!”"},{"book":"MATAYO","chapter":"26","verse":"49","text":"Baho Yuda kamcholela Yesu, kalonga, “Nokulamsa, Mkulufunzi!” Abaho, kamnonela."},{"book":"MATAYO","chapter":"26","verse":"50","text":"Yesu kamulongela, “Mbwiga, tenda chuuwinzile!”"},{"book":"MATAYO","chapter":"26","verse":"51","text":"Imwe wa waja wakalile na Yesu kasomola zele jake na kumkanha gwiti nyakadala wa Mkulu wa Wakulu wose wa Nhambiko."},{"book":"MATAYO","chapter":"26","verse":"52","text":"Yesu kamulongela, “Bweza zele jako muna iyala yake, kwavija wose wotamanila zele wodanganhika na zele."},{"book":"MATAYO","chapter":"26","verse":"53","text":"Mokwagiza kamba sidaha kumulongela Tataangu yanigalile sambisambi madale gabanza longo dimwe na mabili ga wasenga zake wa kuulanga?"},{"book":"MATAYO","chapter":"26","verse":"54","text":"Ila zovikila vilihi Nyandiko Zing'alile zilonga kamba vino vivo vilondigwa ilawilile?”"},{"book":"MATAYO","chapter":"26","verse":"55","text":"Kipigiti kikija Yesu kadilongela didale da wanhu, “Mwiza na mizele na mimbwego kunigoga kamba nie na m'bokonyi? Mazua gose nikala nifundiza kuna Ing'anda ya Mulungu, na mweye hamunigogile."},{"book":"MATAYO","chapter":"26","verse":"56","text":"Ila gano gose galawilila, giladi Nyandiko Zing'alile za wahokozi zivikile.”"},{"book":"MATAYO","chapter":"26","verse":"57","text":"Waja wamgogile Yesu wamsola wamgala ha Kayafa, Mkulu wa Wakulu wose wa Nhambiko, kuwaiting'hane wafundiza Malagizo ga Musa na wavyele wa wanhu."},{"book":"MATAYO","chapter":"26","verse":"58","text":"Petulo kamkoleleza kutalitali mbaka kudikonhi da ing'anda ya Mkulu wa Wakulu wose wa Nhambiko. Kengila na kukala hasi hamoja na wemilizi giladi yachone chondakilawilile."},{"book":"MATAYO","chapter":"26","verse":"59","text":"Wakulu wa wakulu wa nhambiko hamoja na Ikitala chose Kikulu cha Isi ya Wayahudi wazahila usindila wa uvwizi giladi wamkome Yesu."},{"book":"MATAYO","chapter":"26","verse":"60","text":"Walawilila wasindila bwando wa uvwizi, ila hawapatile mbuli yoyose. Hakimambukizo, walawilila wanhu wabili"},{"book":"MATAYO","chapter":"26","verse":"61","text":"walonga, “Munhu ino kalonga, ‘Nie nodaha kuibomola Ng'anda ya Mulungu na kuizenga mmazua madatu.’ ”"},{"book":"MATAYO","chapter":"26","verse":"62","text":"Mkulu wa Wakulu wose wa Nhambiko kenuka kamulongela Yesu, “Kwabule kinhu cha kwidika? Usindila waki uno woolava wanhu wano wokutagusa gweye?”"},{"book":"MATAYO","chapter":"26","verse":"63","text":"Ila Yesu kanyamala. Abaho Mkulu wa Wakulu wose wa Nhambiko kamuuza, “Nokuduiza ha Mulungu yali mgima, tulongele kamba gweye iyo Kilisto, Mwana wa Mulungu.”"},{"book":"MATAYO","chapter":"26","verse":"64","text":"Yesu kamwidika kalonga, “Gweye kulonga vino. Ila nowalongela, kulawa kipigiti kino monyona nie Mwana wa Munhu nikalile ng'ambu ya ukulume ya Ukulu, nikwiza muna gamawingu ga kuulanga!”"},{"book":"MATAYO","chapter":"26","verse":"65","text":"Abaho, Mkulu wa Wakulu wose wa Nhambiko kadega vivalo vake kalonga, “Kafukula! Habali tulonda wasindila wayagwe? Avo muhulika ufukuzi wake!"},{"book":"MATAYO","chapter":"26","verse":"66","text":"Mogelegeza vilihi?”"},{"book":"MATAYO","chapter":"26","verse":"67","text":"Abaho, wamtemela mate mkihanga chake, wamtoa, na wayagwe wamtoa makofi,"},{"book":"MATAYO","chapter":"26","verse":"68","text":"walonga, “Gweye Kilisto, zuza! Yalihi yakutoile?”"},{"book":"MATAYO","chapter":"26","verse":"69","text":"Petulo viyakalile yakalile hasi hanze ya idikonhi, mtumigwa imwe wa kitwanzi wa Mkulu wa Wakulu wose wa Nhambiko kamcholela kamulongela, “Na gweye kwa hamwe na Yesu wa Galilaya.”"},{"book":"MATAYO","chapter":"26","verse":"70","text":"Ila Petulo kabela haulongozi wa wanhu wose, kamulongela, “Sikitanga chuulonga.”"},{"book":"MATAYO","chapter":"26","verse":"71","text":"Viyakalile yolawa hanze ya idikonhi, mtumigwa iyagwe wa kitwanzi kamona na kuwalongela wanhu wakalile haja, “Munhu ino kakala hamwe na Yesu wa Nazaleti.”"},{"book":"MATAYO","chapter":"26","verse":"72","text":"Petulo kabela mwanza uyagwe mkuiduila, kalonga, “Simtanga munhu ino!”"},{"book":"MATAYO","chapter":"26","verse":"73","text":"Kipigiti kidodo hamwande, wanhu wemile haja wamcholela Petulo wamulongela, “Tokona na gweye kwa mmwanza wao, kwavija hata ulonzi wako ulinga na hewo!”"},{"book":"MATAYO","chapter":"26","verse":"74","text":"Abaho, Petulo kasonga kuidukumiza na kuiduila, yolonga, “Simtanga munhu ija!”"},{"book":"MATAYO","chapter":"26","verse":"75","text":"Petulo kakumbukila vija Yesu viyamulongele, “Nzogolo yang'hali hanakwika, konibela mianza midatu.” Kalawa hanze kalila ng'hani."}]}