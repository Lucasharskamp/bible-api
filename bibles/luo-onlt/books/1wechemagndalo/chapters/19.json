{"data":[{"book":"1 Weche Mag Ndalo","chapter":"19","verse":"1","text":"E kinde mamoko Nahash ruodh Amon notho mi wuode nobedo ruoth kare."},{"book":"1 Weche Mag Ndalo","chapter":"19","verse":"2","text":"Daudi noparo e chunye kowacho niya, “Anatim ngʼwono ni Hanun wuod Nahash, nikech wuon mare bende notimona ngʼwono.” Omiyo Daudi nooro joote mondo otimne Hanun mos kuom tho wuon mare."},{"book":"1 Weche Mag Ndalo","chapter":"19","verse":"3","text":"joka ruoth mag Amon nowachone Hanun niya, “Iparo ni Daudi miyo wuonu duongʼ ka ooro ji iri mondo ogoni mos? Donge joge osebiro mana mondo ginon kendo gicheng pinywa mondo onwangʼ yo ma onyalo loyego?”"},{"book":"1 Weche Mag Ndalo","chapter":"19","verse":"4","text":"Omiyo Hanun nomako joote Daudi molielogi, ma ongʼado lepgi koa e dier ngʼegi nyaka e nungogi kadhi piny, bangʼe to oriembogi."},{"book":"1 Weche Mag Ndalo","chapter":"19","verse":"5","text":"Kane ngʼato obiro mi onyiso Daudi gima osetimore ne joge, ne ooro joote mondo oromnegi nikech ne giyudo wichkuot malich. Ruoth nowacho niya, “Beduru Jeriko nyaka yie tiku dongi eka bangʼe uduogi.”"},{"book":"1 Weche Mag Ndalo","chapter":"19","verse":"6","text":"Kane jo-Amon oneno ka gisechido chuny Daudi, Hanun kod jo-Amon nooro fedha madirom kilo alufu piero adek mondo giholgo geche gi joriembgi kuom jo-Aram-Naharaim, jo-Aram Maaka kod jo-Zoba."},{"book":"1 Weche Mag Ndalo","chapter":"19","verse":"7","text":"Ne giholo geche alufu piero adek gariyo gi joriembgi kaachiel gi ruodh jo-Maaka gi jolweny mage kendo negibiro ma gigoyo kambi but Medeba, to jo-Amon nochoki e miechgi mi negiyworone lweny."},{"book":"1 Weche Mag Ndalo","chapter":"19","verse":"8","text":"Kane Daudi owinjo wachno nooro Joab gi jokedo mag lweny duto."},{"book":"1 Weche Mag Ndalo","chapter":"19","verse":"9","text":"Jo-Amon nobiro mi giriedo ne lweny e dhoranga dalagi maduongʼ kane ruodhi mane obiro konyogi ne nikendgi e pap."},{"book":"1 Weche Mag Ndalo","chapter":"19","verse":"10","text":"Joab noneno ni wasigu ni yo ka nyime gi yo katoke, omiyo noyiero jolweny mabeyo moloyo ei Israel, moketogi mondo giked gi jo-Aram."},{"book":"1 Weche Mag Ndalo","chapter":"19","verse":"11","text":"To joge mane odongʼ to noketo e bwo owadgi Abishai kendo nochomogi kuom jo-Amon."},{"book":"1 Weche Mag Ndalo","chapter":"19","verse":"12","text":"Joab nowacho niya, “Ka jo-Aram dwaro loya, to ubi ukonya, to ka diponi jo-Amon tek moloyi, to anabi akonyi."},{"book":"1 Weche Mag Ndalo","chapter":"19","verse":"13","text":"Bed motegno kendo wakeduru motegno ne jowa kendo ni mier madongo mag Nyasachwa. Jehova Nyasaye notim gima ber e nyim wangʼe.”"},{"book":"1 Weche Mag Ndalo","chapter":"19","verse":"14","text":"Eka Joab gi jolweny mane ni kode nodhi mondo oked gi jo-Aram kendo negiringo e nyimgi."},{"book":"1 Weche Mag Ndalo","chapter":"19","verse":"15","text":"Kane jo-Amon oneno jo-Aram karingo gin bende negiringo e nyim owadgi ma Abishai mi gidhi ei dala maduongʼ. Eka Joab nodok Jerusalem."},{"book":"1 Weche Mag Ndalo","chapter":"19","verse":"16","text":"Bangʼ kane jo-Aram oneno ni jo-Israel oseloyogi, negioro joote moomo jo-Aram mane ni loka Aora kotelnegi gi Shofak mane jatend jolwenj Hadadezer."},{"book":"1 Weche Mag Ndalo","chapter":"19","verse":"17","text":"Kane onyis Daudi wachni, nochoko jo-Israel duto ma ongʼado aora Jordan, kendo nochomogi mi giriedo ne lweny momanyore kodgi. Daudi noriedo joge mondo girad e lweny kod jo-Aram mi gikedo kode."},{"book":"1 Weche Mag Ndalo","chapter":"19","verse":"18","text":"To negiringo gia e nyim jo-Israel kendo Daudi nonego jolwenjgi alufu abiriyo ma joidho geche miywayo gi farese to gi jolweny mawuotho gi tiendgi alufu piero angʼwen. Bende nonego Shofak mane jatend jolwenjgi."},{"book":"1 Weche Mag Ndalo","chapter":"19","verse":"19","text":"Kane jopiny mane nitie e bwo loch Hadadezer oneno ni jo-Israel oseloyogi negiloso kwe kod Daudi mi gibedo e bwo lochgi."}]}