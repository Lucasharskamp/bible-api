{"data":[{"book":"Yohana","chapter":"4","verse":"1","text":"Mafalisayo ŵapilikene kuti Che Yesu akupata ŵakulijiganya ŵajinji ni kwabatisya kwapunda che Yohana."},{"book":"Yohana","chapter":"4","verse":"2","text":"Nambo Che Yesu nsyene nganiŵabatisya ŵandu, ŵakulijiganya ŵao ni ŵaŵabatisyaga ŵandu."},{"book":"Yohana","chapter":"4","verse":"3","text":"Nipele, Che Yesu paŵapilikene yeleyo ŵatyosile ku Yudea ni kuuja ku Galilaya."},{"book":"Yohana","chapter":"4","verse":"4","text":"Mu ulendo wao ŵasachilwe kupita ku Samalia."},{"book":"Yohana","chapter":"4","verse":"5","text":"Nipele, ŵaiche ku Sikali musi umo wa ku Samalia, pachiŵandi ngunda u che Yusufu wapegwilwe ni che Yakobo atatigwe."},{"book":"Yohana","chapter":"4","verse":"6","text":"Pelepo paliji ni chisima chi che Yakobo, nombe Che Yesu pakuŵa ŵapesile ni ulendo, ŵatemi mungulugulu chisima. Yaliji muusi lyuŵa pantwe."},{"book":"Yohana","chapter":"4","verse":"7","text":"Nipele jwankongwe jumo Msamalia ŵaiche kukuteka meesi. Ni Che Yesu ŵansalile jwankongwe jo, “Nguŵenda meesi gakung'wa.”"},{"book":"Yohana","chapter":"4","verse":"8","text":"Katema ko ŵakulijiganya ŵakwe ŵajile mu mmusi kukusuma yakulya."},{"book":"Yohana","chapter":"4","verse":"9","text":"Nambo jwankongwe jo ŵatite, “Mmwejo Myahudi, ana nkukombola chinauli kuumenda meesi gakung'wa uneji jwankongwe Msamalia?” Ŵatite yele pakuŵa Ŵayahudi ngakukamulangana ni Ŵasamalia."},{"book":"Yohana","chapter":"4","verse":"10","text":"Che Yesu ŵajanjile, “Nkachimanyi chichi chakusaka Akunnungu kumpa ni ŵaani ŵakummenda meesi gakung'wa, nkammendile jwelejo, nombejo akampele meesi gagakwikanawo umi.”"},{"book":"Yohana","chapter":"4","verse":"11","text":"Jwankongwe jo ŵatite, “Ambuje, mmwe nganinkola ngao ni chisima chi chilewipe nnope. Ana mpatile kwapi meesi gagakwikanawo umi go?"},{"book":"Yohana","chapter":"4","verse":"12","text":"Ambuje ŵetu che Yakobo ni ŵatupele uweji chisima chi, nsyene ni ŵanagwe ni ilango yakwe ŵang'wele meesi ga chisima chi. Ana mmwejo nkulitenda jwankulu nnope kwapunda che Yakobo?”"},{"book":"Yohana","chapter":"4","verse":"13","text":"Che Yesu ŵanjanjile, “Jwalijose juchang'we meesi ga chisima chi chijakole njota sooni."},{"book":"Yohana","chapter":"4","verse":"14","text":"Nambo juchang'we meesi gachinaape une ngajakola njota ng'oo. Meesi gachinaape une chigaŵe nti meesi gagakuulika nkati mwakwe, gagakwikanawo umi wa moŵa gose pangali mbesi.”"},{"book":"Yohana","chapter":"4","verse":"15","text":"Jwankongwe jo ŵansalile, “Ambuje, nguŵenda meesi go kuti jinangole njota sooni ni ninaiche sooni pelepa kukuteka meesi.”"},{"book":"Yohana","chapter":"4","verse":"16","text":"Che Yesu ŵansalile jwankongwe jo, “Njaule nkaaŵilanje ŵankwenu, nkaiche pamo nawo pelepa.”"},{"book":"Yohana","chapter":"4","verse":"17","text":"Jwankongwe jo ŵajanjile, “Uneji nganingola ŵalume.”"},{"book":"Yohana","chapter":"4","verse":"18","text":"Pakuŵa mwalombilwe kasano, ni jwannume junkutama nawo sambano jo nganaŵa ŵankwenu. Pelepo chinsasile cho chili chisyene.”"},{"book":"Yohana","chapter":"4","verse":"19","text":"Jwankongwe jo ŵaasalile, “Ambuje, nguwona kuti mmwejo ndi jwakulondola jwa Akunnungu."},{"book":"Yohana","chapter":"4","verse":"20","text":"Achambuje ŵetu ŵa Chisamalia ŵaapopelele Akunnungu mwinani mwa chitumbi chi, nambo ŵanyamwe Ŵayahudi nkuti, tukusachilwa kwapopelela Akunnungu ku Yelusalemu.”"},{"book":"Yohana","chapter":"4","verse":"21","text":"Che Yesu ŵanjanjile, “Amao, nkulupilile chinguchisala, chikaiche katema ngamwapopelela Atati mwinani mwa chitumbi chi atamuno ku Yelusalemu kula."},{"book":"Yohana","chapter":"4","verse":"22","text":"Ŵanyamwe Ŵasamalia nkwapopelela ŵangankwamanyilila, nambo uweji Ŵayahudi tukwamanyilila ŵatukwapopelela, pakuŵa ukulupusyo wa Akunnungu chiutyochele kwa litala lya Ŵayahudi."},{"book":"Yohana","chapter":"4","verse":"23","text":"Nambo chikaiche katema, sooni kaiche, ŵakupopelela kwa usyene chiŵaapopelele Atati achilongoswaga ni Mbumu jwa Akunnungu ni usyene. Pakuŵa Atati akwasaka ŵandu ŵakwapopelela chanti yeleyo."},{"book":"Yohana","chapter":"4","verse":"24","text":"Akunnungu ali Mbumu, ni ŵakwapopelela ŵelewo ŵapopeleleje achilongoswaga ni Mbumu jwa Akunnungu ni kuumanyilila usyene.”"},{"book":"Yohana","chapter":"4","verse":"25","text":"Jwankongwe jo ŵansalile, “Ngumanyilila kuti chaiche Masiya jwakuŵilanjikwa Kilisito Jwakuwombola. Pachaiche chatumanyisye inayose.”"},{"book":"Yohana","chapter":"4","verse":"26","text":"Che Yesu ŵansalile, “Uneji junguŵecheta nomwe ndili jwelejo.”"},{"book":"Yohana","chapter":"4","verse":"27","text":"Papopo ŵakulijiganya ŵakwe ŵausile, ŵasimosile ligongo ŵaasimene Che Yesu alinkukunguluka ni jwankongwe. Nambo ngapagwa jwalijose juŵambusisye Che Yesu, “Ana nkusaka chichi? Pane kwaligongo chi nkukunguluka ni jwankongwe?”"},{"book":"Yohana","chapter":"4","verse":"28","text":"Jwankongwe jo ŵalesile lulo lwakwe palapala, ŵajawile mmusi ni kwasalila ŵandu achitiji,"},{"book":"Yohana","chapter":"4","verse":"29","text":"“Njisangane nkannole mundu jwasalile yanayose imbanganyisye! Ikukomboleka kuti jweleju ali Kilisito Jwakuwombola?”"},{"book":"Yohana","chapter":"4","verse":"30","text":"Nipele ŵandu ŵakopweche mmusi ula ni kwajaulila Che Yesu."},{"book":"Yohana","chapter":"4","verse":"31","text":"Katema kakoko ŵakulijiganya ŵakwe ŵaliji nkwachondelela Che Yesu achitiji, “Chondechonde Jwakwiganya, ndye.”"},{"book":"Yohana","chapter":"4","verse":"32","text":"Nambo Che Yesu ŵaasalile, “Uneji ngwete chakulya chingankuchimanyilila ŵanyamwe.”"},{"book":"Yohana","chapter":"4","verse":"33","text":"Ŵakulijiganya ŵakwe ŵatandite kuusyana achinsyene pe, “Ana kwana mundu jwanjigalile chakulya?”"},{"book":"Yohana","chapter":"4","verse":"34","text":"Che Yesu ŵaasalile, “Chakulya changu chili kutendekanya chakusaka aŵala ŵandumile ni kugamalisya masengo gao."},{"book":"Yohana","chapter":"4","verse":"35","text":"Ŵanyamwe ngankuti, ‘Jisigalile miesi ncheche, pakwika katema ka kugungula?’ Nambo uneji ngunsalila nnole migunda ji jili chile kwa kugungula."},{"book":"Yohana","chapter":"4","verse":"36","text":"Jwakugungula akupochela mbote ni akukumbikanya pamo magungulo kuti gakole umi wa moŵa gose pangali mbesi, nipele jwakupanda asengwe yalumo ni jwakugungula."},{"book":"Yohana","chapter":"4","verse":"37","text":"Chiŵecheto chi chili chisyene, ‘Jumo akupanda ni jwine akugungula.’"},{"book":"Yohana","chapter":"4","verse":"38","text":"Uneji nantumile nkagungule magowolo ganganimpande ŵanyamwe, ŵane ŵapanganyisye masengo gakulimba, nambo gelego ginkupata ŵanyamwe gali kwa ligongo lya masengo gao.”"},{"book":"Yohana","chapter":"4","verse":"39","text":"Ŵasamalia ŵajinji ŵa musi ula ŵaakulupilile Che Yesu kwa ligongo lya umboni wa maloŵe gaŵaŵechete jwankongwe jo gagakuti, “Asalile inayose imbanganyisye.”"},{"book":"Yohana","chapter":"4","verse":"40","text":"Ŵasamalia ŵajaulile Che Yesu ni kwachondelela atame pamo nawo, nombejo ŵatemi pepala moŵa gaŵili."},{"book":"Yohana","chapter":"4","verse":"41","text":"Nipele ŵandu ŵajinji nnope ŵaakulupilile Che Yesu ligongo lya maloŵe gao."},{"book":"Yohana","chapter":"4","verse":"42","text":"Ŵansalile jwankongwe jo, “Sano tukukulupilila ngaŵa kwaligongo lya kuŵecheta kwenu pe, nambo pakuŵa tupilikene twachinsyene, ni tukumanyilila kuti isyene ajuju ni Nkulupusyo jwa ŵandu ŵapachilambo.”"},{"book":"Yohana","chapter":"4","verse":"43","text":"Pagapite moŵa gaŵili Che Yesu ŵausile sooni ku Galilaya."},{"book":"Yohana","chapter":"4","verse":"44","text":"Pakuŵa Che Yesu nsyene ŵasasile pangasisa kuti, “Jwakulondola jwa Akunnungu ngakuchimbichikwa mchilambo chakwe nsyene.”"},{"book":"Yohana","chapter":"4","verse":"45","text":"Paŵaiche ku Galilaya, ŵandu ŵajinji ŵakweleko ŵapochele, pakuŵa ŵanyawo nombe ŵaliji ku Yelusalemu kuchindimba cha Pasaka, ŵaiweni yose yaitesileje Che Yesu pachindimba."},{"book":"Yohana","chapter":"4","verse":"46","text":"Nipele Che Yesu ŵaujile sooni mmusi wa ku Kana, chilambo cha ku Galilaya, peuto paŵagatesile meesi gaŵe divai pala. Pepala paliji ni jwankulu jumo juŵaliji ni mwanache jwakulwala ku Kapelenaumu ko."},{"book":"Yohana","chapter":"4","verse":"47","text":"Nipele jwankulu jo paŵapilikene kuti Che Yesu atyosile ku Yudea ni kwika ku Galilaya, ŵajaulile ni kwachondelela ajaule ku Kapelenaumu akannamye mwanagwe juŵalwalaga kuŵandichila kuwa."},{"book":"Yohana","chapter":"4","verse":"48","text":"Che Yesu ŵansalile, “Ŵanyamwe ngankwakulupilila Akunnungu pangaiwona imanyisyo ni yakusimonjeka!”"},{"book":"Yohana","chapter":"4","verse":"49","text":"Jwankulu jo ŵanjanjile, “Ambuje, chondechonde tujaule mwanangu akanaŵe kuwa.”"},{"book":"Yohana","chapter":"4","verse":"50","text":"Che Yesu ŵansalile, “Njauleje, mwanagwenu chalame.”"},{"book":"Yohana","chapter":"4","verse":"51","text":"Paŵaliji nkutuluka, ŵasimene ni achikapolo ŵao ni ŵansalile kuti mwanache jwao alamile."},{"book":"Yohana","chapter":"4","verse":"52","text":"Nombejo ŵausisye katema kaŵatandite mwanagwe kupata eja, ni ŵanyawo ŵajanjile, “Ulwele wannesile liiso saa saba ja musi.”"},{"book":"Yohana","chapter":"4","verse":"53","text":"Nipele atati jo ŵajimanyilile kuti jaliji saa jilajila jiŵasalilwe ni Che Yesu kuti, “Mwanagwenu chalame.” Pelepo nsyene pamo ni achalongo ŵakwe wose ŵankulupilile Che Yesu."},{"book":"Yohana","chapter":"4","verse":"54","text":"Chelechi chaliji chimanyisyo cha kusimosya chaaŵili chiŵachipanganyisye Che Yesu paŵatyosile ku Yudea kuuja ku Galilaya."}]}