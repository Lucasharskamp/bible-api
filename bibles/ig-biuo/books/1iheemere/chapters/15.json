{"data":[{"book":"1 Ihe E Mere","chapter":"15","verse":"1","text":"Mgbe Devid wuchara ụlọ obibi ya nʼobodo Devid, o doziri ebe a ga-adọsa igbe ọgbụgba ndụ Chineke. Ọ mara ụlọ ikwu maka ya."},{"book":"1 Ihe E Mere","chapter":"15","verse":"2","text":"Devid kwuru sị, “O nweghị onye ọbụla ga-ebu igbe Chineke karịakwa ndị Livayị, nʼihi na Onyenwe anyị họpụtara ha ibu igbe Onyenwe anyị na ije ozi nʼihu Onyenwe anyị ruo mgbe ebighị ebi.”"},{"book":"1 Ihe E Mere","chapter":"15","verse":"3","text":"Ya mere, Devid kpọkọtara ndị Izrel niile, na Jerusalem ibubata igbe Onyenwe anyị nʼebe ahụ ọ kwadoro na a ga-adọsa ya."},{"book":"1 Ihe E Mere","chapter":"15","verse":"4","text":"Ọ kpọkọtara ụmụ Erọn na ndị Livayị:"},{"book":"1 Ihe E Mere","chapter":"15","verse":"5","text":"Ndị Kohat na ụmụnna ha dị otu narị na iri abụọ. (120)"},{"book":"1 Ihe E Mere","chapter":"15","verse":"6","text":"Ụmụ Merari na ụmụnna ha dị narị abụọ na iri abụọ. (220)"},{"book":"1 Ihe E Mere","chapter":"15","verse":"7","text":"Ụmụ Geshọm na ụmụnna ha dị otu narị na iri atọ. (130)"},{"book":"1 Ihe E Mere","chapter":"15","verse":"8","text":"Ụmụ Elizafan na ụmụnna ha dị narị abụọ (200)."},{"book":"1 Ihe E Mere","chapter":"15","verse":"9","text":"Ụmụ Hebrọn na ụmụnna ha dị iri asatọ. (80)"},{"book":"1 Ihe E Mere","chapter":"15","verse":"10","text":"Ụmụ Uziel na ụmụnna ha dị otu narị na iri na abụọ. (112)"},{"book":"1 Ihe E Mere","chapter":"15","verse":"11","text":"Devid kpọrọ Zadọk na Abịata, ndị nchụaja na Uriel, Asaya, Juel, Shemaya, Eliel, na Aminadab ndị Livayị sị ha,"},{"book":"1 Ihe E Mere","chapter":"15","verse":"12","text":"“Unu bụ ndịisi ezinaụlọ dị iche iche, nʼebo Livayị. Doonụ onwe unu nsọ unu na ụmụnna unu ibulata igbe ọgbụgba ndụ Onyenwe anyị, Chineke Izrel nʼebe a m doziri nʼihi ya."},{"book":"1 Ihe E Mere","chapter":"15","verse":"13","text":"Na mbụ, Onyenwe anyị Chineke tara anyị ahụhụ nʼihi na anyị esoghị omenaala ime ka unu bụ ndị Livayị buru ya. Anyị ajụtaghị ya ase otu a ga-esi bulata ya nʼụzọ o kwesiri.”"},{"book":"1 Ihe E Mere","chapter":"15","verse":"14","text":"Ya mere, ndị nchụaja na ndị Livayị mezuru omenaala ido onwe ha nsọ maka ibulata igbe ọgbụgba ndụ Onyenwe anyị, Chineke Izrel ahụ."},{"book":"1 Ihe E Mere","chapter":"15","verse":"15","text":"Ndị Livayị jiri osisi ogologo buru igbe Chineke ahụ nʼisi ubu aka ha dịka Mosis nyere nʼiwu nʼusoro dịka okwu Onyenwe anyị si dị."},{"book":"1 Ihe E Mere","chapter":"15","verse":"16","text":"Devid nyekwara ndị ndu Livayị iwu sị ka ha họpụta site nʼetiti ụmụnna ha ndị abụ na ndị egwu, ndị ga-abụ abụ ọṅụ, nke ya na ngwa egwu ndị a ga-eso: ụbọ akwara, une na ogene."},{"book":"1 Ihe E Mere","chapter":"15","verse":"17","text":"Ndị Livayị họpụtara Heman nwa Juel; ma site nʼetiti ụmụnna Juel ha họpụtara Asaf, nwa Berekaya. Sitekwa nʼetiti ụmụnna ha ndị Merari ha họpụtara Etan nwa Kushaya,"},{"book":"1 Ihe E Mere","chapter":"15","verse":"18","text":"tinyere ndị a, ha họpụtara ụmụnna ha ndị a, ndị na-esote ha nʼọkwa: Zekaraya, Jaaziel, Shemiramot, Jehiel, Unni, Eliab, Benaya, Maaseia, Matitaia, Elifelehu, Mikneya, Obed-Edọm na Jeiel bụ ndị na-eche ọnụ ụzọ."},{"book":"1 Ihe E Mere","chapter":"15","verse":"19","text":"Heman, Asaf na Etan ka a họpụtara maka ịkụ ogene bronz."},{"book":"1 Ihe E Mere","chapter":"15","verse":"20","text":"Zekaraya na Aziel, Shemiramot, Jehiel, Unni, Eliab, Maaseia na Benaya bụ ndị na-akpọ ụbọ akwara dịka usoro abụ alamot, si dị"},{"book":"1 Ihe E Mere","chapter":"15","verse":"21","text":"Matitaia, Elifelehu, Mikneya, Obed-Edọm, Jeiel na Azazaya bụkwa ndị na-akpọ une dịka usoro abụ Sheminit si dị."},{"book":"1 Ihe E Mere","chapter":"15","verse":"22","text":"Onyeisi ndị na-abụ abụ a họpụtara bụ Kenaniya, onye bụkwa onyeisi ndị Livayị. A họpụtara ya nʼihi na ọ bụ onye nwere nghọta banyere abụ."},{"book":"1 Ihe E Mere","chapter":"15","verse":"23","text":"Berekaya na Elkena bụ ndị na-eche ọnụ ụzọ ebe igbe ahụ dị."},{"book":"1 Ihe E Mere","chapter":"15","verse":"24","text":"Shebanaya, Joshafat, Netanel, Amasai, Zekaraya, Benaya na Elieza, ndị bụ ndị nchụaja bụ ndị na-afụ opi nʼihu igbe ọgbụgba ndụ Chineke. Obed-Edọm na Jehaya ga-esokwa ndị ga-eche ọnụ ụzọ ebe igbe ahụ dị nche."},{"book":"1 Ihe E Mere","chapter":"15","verse":"25","text":"Devid na ndị okenye Izrel, na ndịisi agha na-achị puku ndị agha, ji oke ọṅụ gaa nʼụlọ Obed-Edọm nʼihi ibugote igbe ọgbụgba ndụ Onyenwe anyị ahụ."},{"book":"1 Ihe E Mere","chapter":"15","verse":"26","text":"Nʼihi na Chineke nyeere ndị Livayị na-ebu igbe ọgbụgba ndụ Onyenwe anyị aka, ọ bụ oke ehi asaa na ebule asaa ka a chụrụ nʼaja."},{"book":"1 Ihe E Mere","chapter":"15","verse":"27","text":"Ọ bụ ezi akwa ọcha ka e ji kee Devid ekike, dịka ndị Livayị niile bụ ndị bu igbe ọgbụgba ndụ ahụ, na ndị ọbụ abụ, na Kenaniya, bụ onyeisi otu ndị na-abụ abụ yi akwa ọcha nʼahụ ha. Devid yikwa uwe efọọd e ji akwa ọcha dụọ."},{"book":"1 Ihe E Mere","chapter":"15","verse":"28","text":"Ya mere, ndị Izrel niile ji iti mkpu, na-ịfụ opi mpi ebule na-ịfụ opi ike, ịkpọ ụbọ akwara, ịkụ ogene na une, bulata igbe ọgbụgba ndụ Onyenwe anyị."},{"book":"1 Ihe E Mere","chapter":"15","verse":"29","text":"Mgbe ha bu igbe ọgbụgba ndụ Onyenwe anyị na-abata nʼobodo Devid, Mikal nwa Sọl, lepụrụ anya site na oghereikuku ụlọ. Mgbe ọ hụrụ eze Devid ka ọ na-ayọrị egwu na-aṅụrị ọṅụ, o ledara ya anya nʼime obi ya."}]}