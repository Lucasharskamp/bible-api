{"data":[{"book":"1 Yohane","chapter":"2","verse":"1","text":"Wanangu, nomwandikilani ili mleke kutenda nzambi. Na imunu ang'atenda nzambi, twinaye iyotulombela kwa Aba, Yesu Kiristu, iyomnoghelesa Imulungu."},{"book":"1 Yohane","chapter":"2","verse":"2","text":"Kiristu imwenyegho iyo iyatendile tuleghusighwe nzambi tsetu, si nzambi tsetu twetwe tuliyeka, ila pfipfila nzambi tse iwanu wose mne iisi yose."},{"book":"1 Yohane","chapter":"2","verse":"3","text":"Tung'akinda ghamalaghitso ghe Imulungu, twodaha kumanya ghendo ka twommanya yeye."},{"book":"1 Yohane","chapter":"2","verse":"4","text":"Imunu ang'alonga kommanya Imulungu, lekeni ng'oghakinda bae ghamalaghitso ghake, imunu ayo ka mghutsu, na kuduhu ukweli mghati mwake."},{"book":"1 Yohane","chapter":"2","verse":"5","text":"Lekeni imunu wowose ang'akinda mbuli yake, unoghelo we Imulungu utimila ghendo mghati mwake. Apfi pfipfo pfatumanya ka twamghati mwake."},{"book":"1 Yohane","chapter":"2","verse":"6","text":"Imunu wowose iyolonga kamghati mwe Imulungu, na yatende ka pfayatendile Yesu."},{"book":"1 Yohane","chapter":"2","verse":"7","text":"Sale tsangu, simwandikilani bae laghitso lya sambi ila nomwandikilani laghitso lya ghumwande lyamwinalyo kulawa mwanduso. Laghitso lya ghumwande, iwo usenga wamuhulike."},{"book":"1 Yohane","chapter":"2","verse":"8","text":"Hata apfo, nomwandikilani laghitso lya sambi, kweli yoneka mghati mwake, na pfipfila yoneka mghati mwenu, kwaapfila chisi chomala na ghumwanga ghwa kweli ma ghomwemwesa."},{"book":"1 Yohane","chapter":"2","verse":"9","text":"Imunu wowose iyolonga kamne ghumwanga lekeni komhila ndughu yake, imunu ayo yang'ali mchisi."},{"book":"1 Yohane","chapter":"2","verse":"10","text":"Imunu wowose iyomnoghela ndughu yake kokala mne ghumwanga, na kuduhu chinu mghati mwake ichiwatenda wanu wangi wekwale."},{"book":"1 Yohane","chapter":"2","verse":"11","text":"Lekeni imunu wowose iyomhila ndughu yake, ayo kamchisi na kakwanga mchisi, na ng'omanya bae koghenda kwani, kwaapfila chisi chimbopfula tsinenge."},{"book":"1 Yohane","chapter":"2","verse":"12","text":"Nomwandikilani mwemwe iwanangu, kwaapfila nzambi tsenu tsileghusighwa kwa taghwa lya Kiristu."},{"book":"1 Yohane","chapter":"2","verse":"13","text":"Nomwandikilani mwemwe tsina aba, kwaapfila mwommanya Kiristu iyali baho kulawa mwanduso. Nomwandikilani mwemwe wabwanga, kwaapfila mumuhuma ayula Yehile."},{"book":"1 Yohane","chapter":"2","verse":"14","text":"Nomwandikilani mwemwe iwana, kwaapfila mwommanya Aba. Nomwandikilani mwemwe tsina aba, kwaapfila mwommanya yeye iyali baho kulawa mwanduso. Nowandikilani mwemwe wabwanga, kwaapfila mna ngupfu, na imbuli ye Imulungu yokala mghati mwenu, na mumuhuma Yehile."},{"book":"1 Yohane","chapter":"2","verse":"15","text":"Mleke kuinoghela iisi wala ipfinu ipfili muisi. Ka mwoinoghela iisi, ng'amumnoghela Aba bae."},{"book":"1 Yohane","chapter":"2","verse":"16","text":"Mana ipfinu pfose ipfili muisi, tsitamaa tsa lukuli na tsitamaa tsa tsinenge na ukwighoda ikughalighwa ne pfinu pfalinapfo imunu na pfatendile, apfo pfose ng'apfilawa kwa Aba bae, ila pfolawa muisi."},{"book":"1 Yohane","chapter":"2","verse":"17","text":"Iisi na pfinu pfose pfawotamani iwanu pfohupa, lekeni imunu iyotenda ka pfayobama Imulungu, ayo kokala ghamatsuwa ghose."},{"book":"1 Yohane","chapter":"2","verse":"18","text":"Wanangu, ukutsigha kwa habehi! Tsamlongelighwa mwihile wa Kiristu kakutsa, na lelo iwahile wa Kiristu wengi ma walawila, apfo twomanya ukutsigha kwa habehi."},{"book":"1 Yohane","chapter":"2","verse":"19","text":"Iwanu awo walawa kuna twetwe, lekeni ng'awawile wa kwetu bae. Kwaapfila ka wang'awile wetu, wang'akalile hamwe na twetwe, lekeni woka ili imanyike ka ng'awawile wa kwetu bae."},{"book":"1 Yohane","chapter":"2","verse":"20","text":"Lekeni mwemwe mbokela Ghumuhe Mwenzeluka kulawa kwa Kiristu, apfo mwomanya ukweli wose."},{"book":"1 Yohane","chapter":"2","verse":"21","text":"Nomwandikilani, si kwaapfila ng'amuumanya ukweli, ila kwaapfila mwoumanya ukweli, na mwomanya kuduhu ughutsu wowose iulawa mne ukweli."},{"book":"1 Yohane","chapter":"2","verse":"22","text":"Yuhi munu mghutsu? Imunu yula iyolonga Yesu si Kiristu Mkombotsi bae. Imunu ayo ka mwihile wa Kiristu, komlema Aba ne Imwana."},{"book":"1 Yohane","chapter":"2","verse":"23","text":"Imunu iyomlema Imwana pfipfila komlema Aba, imunu wowose iyomtoghola Imwana pfipfila komtoghola Aba."},{"book":"1 Yohane","chapter":"2","verse":"24","text":"Apfo, usenga wamuhulike kulawa mwanduso ukale mne mimoyo yenu. Usenga awo wamuhulike kulawa mwanduso ung'akala mghati mwenu, mwemwe mtsokala mghati mwe Imwana ne mghati mwa Aba."},{"book":"1 Yohane","chapter":"2","verse":"25","text":"Achi chicho chatulongele Kiristu katsotwing'a, iwo ughima wa ghamatsuwa ghose."},{"book":"1 Yohane","chapter":"2","verse":"26","text":"Nimwandikilani mbuli tsino kwaajili ye iwanu iwobama kumwaghitsani."},{"book":"1 Yohane","chapter":"2","verse":"27","text":"Lekeni mwemwe tsambokela Ghumuhe Mwenzeluka kulawa kwa Kiristu. Na Ghumuhe koghendelela kukala mghati mwenu, apfo ng'ambama imunu wowose yawalangulitse. Kwaapfila Ghumuhe wake kowalangulitsani chila chinu, na ghamalangulitso ghake gha kweli, si gha ughutsu bae. Lelo mghakinde ghamalangulitso gha Ghumuhe na mwilunge na Kiristu."},{"book":"1 Yohane","chapter":"2","verse":"28","text":"Lelo wanangu, mghendelele kukala mghati mwake, ili hayatsolawila tuleke kupfuka na tuleke kumwonela chinyala litsuwa hayatsakutsa."},{"book":"1 Yohane","chapter":"2","verse":"29","text":"Mwomanya ka Yesu komnoghelesa Imulungu, lelo mmanye pfipfila ka chila imunu iyotenda ighomnoghelesa Imulungu, ayo kawa imwana we Imulungu."}]}