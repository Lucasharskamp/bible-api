{"data":[{"book":"Mwanduso","chapter":"29","verse":"1","text":"Yakobo kagendelela na mwanza wake, kavika mziisi za wanhu wa mwambu wa kudilawila zuwa."},{"book":"Mwanduso","chapter":"29","verse":"2","text":"Siku dimoja kona sima kuluwala na mabumbila madatu ga ng'hondolo gahumula, kwavija ng'hondolo awo wakala ong'wa mazi kulawa mdisima dijo. Mmulomo wa disima kukala na dibwe kulu."},{"book":"Mwanduso","chapter":"29","verse":"3","text":"Mabumbila ga ng'hondolo gahaiting'hana, wasusilaji odikwesa kumgwazo dibwe dijo kulawa hana umulomo wa disima na owang'weza ng'hondolo wao. Abaho odibweza bahaja mmulomo wa disima."},{"book":"Mwanduso","chapter":"29","verse":"4","text":"Yakobo kawauza iwasusilaji, “Ndugu zangu molawa kwahi?” Wamwidika, “Tolawa mwiisi ya Halani.”"},{"book":"Mwanduso","chapter":"29","verse":"5","text":"Kawauza, “Mumjuwa Labani, mzukulu wa Naholi?” Wamwidika, “Ona, tumjuwa.”"},{"book":"Mwanduso","chapter":"29","verse":"6","text":"Abaho Yakobo kawauza, “Vilihi mgima?” Wamulongela, “Ona, mgima, na mndele wake Laheli aija kuja kokwiza na ng'hondolo wake.”"},{"book":"Mwanduso","chapter":"29","verse":"7","text":"Abaho Yakobo kawalongela, “Loleni zuwa ding'hali hadinahonga, siyo kipindi cha kuweka hamoja ng'hondolo. Wang'wezeni mazi mkawasusile.”"},{"book":"Mwanduso","chapter":"29","verse":"8","text":"Lakini wao wamulongela, “Hatudaha bule kutenda vivo mbaka vibumbila vose vikale hamoja na dibwe dikwesigwe kumgwazo ya disima, baho towang'weza iwang'hondolo.”"},{"book":"Mwanduso","chapter":"29","verse":"9","text":"Yakobo viyakalile yang'hali kolonga na wasusilaji awo, Laheli keza na ng'hondolo wa tatake, kwavija heyo iyo yakalile yowasusila."},{"book":"Mwanduso","chapter":"29","verse":"10","text":"Yakobo viyamone Laheli mndele wa Labani, lumbu wa mamake na viyawone ng'hondolo wa Labani, kachola kudisima kadikwesa kumgwazo didibwe kawang'weza ng'hondolo wa mjomba wake."},{"book":"Mwanduso","chapter":"29","verse":"11","text":"Abaho Yakobo kamnonela Laheli kwa deng'ho mbaka mahozi gamulawa."},{"book":"Mwanduso","chapter":"29","verse":"12","text":"Yakobo kamulongela Laheli kamba heyo kakala ndugu wa tatake na kakala mwana wa Lebeka. Laheli kakimbila ukae kamulongela tatake."},{"book":"Mwanduso","chapter":"29","verse":"13","text":"Labani viyahulike mbuli za Yakobo, mwihwage, kalopola kumbokela, kamfagatila na kumnonela, kamgoneka ukae kumwake. Yakobo kampetela mbuli zose zilawilile."},{"book":"Mwanduso","chapter":"29","verse":"14","text":"Nayo Labani kalonga, “Gweye kwa ndugu yangu wa usungu.” Yakobo kakala na mjomba wake kwa mwezi umoja."},{"book":"Mwanduso","chapter":"29","verse":"15","text":"Siku dimoja Labani kamulongela Yakobo, “Siyo kwavija gweye kwa ndugu avo unisang'hanile bule. Nongele fungu diulonda.”"},{"book":"Mwanduso","chapter":"29","verse":"16","text":"Labani kakala na wandele wabili, imndele ikulu twaga jake Lea na imdodo twaga jake Laheli."},{"book":"Mwanduso","chapter":"29","verse":"17","text":"Lea kakala na meso makulu, lakini Laheli kakala yanogile na kakala na unovu."},{"book":"Mwanduso","chapter":"29","verse":"18","text":"Yakobo kamnogela Laheli, avo kamulongela Labani, “Nokusang'hanila kwa miyaka saba unigwee Laheli, mndele wako imdodo yawe mwehe wangu.”"},{"book":"Mwanduso","chapter":"29","verse":"19","text":"Labani kamulongela, “Vinoga nikugwee gweye umsole kubanza yasoligwe na munhu iyagwe, kala bahano na niye.”"},{"book":"Mwanduso","chapter":"29","verse":"20","text":"Avo, mbuli ya kumnogela Laheli, Yakobo kamsang'hanila Labani miyaka saba, lakini kumwake heyo kona kamba kipindi kidodo kwavija kamnogela ng'hani Laheli."},{"book":"Mwanduso","chapter":"29","verse":"21","text":"Abaho Yakobo kamulongela Labani, “Kipindi changu kisha, avo ngwelele mwehe wangu nolonda kuwasa nayo.”"},{"book":"Mwanduso","chapter":"29","verse":"22","text":"Avo, Labani kawagoneka wanhu kuna inyimwilinyimwili."},{"book":"Mwanduso","chapter":"29","verse":"23","text":"Lakini viivikile ichungulo, kamsola Lea mndele wake imkulu, kamgala kwa Yakobo. Yakobo kawasa nayo."},{"book":"Mwanduso","chapter":"29","verse":"24","text":"Labani kamulava Zilipa yakalile mtumwa wake yamsang'hanile mndele wake Lea."},{"book":"Mwanduso","chapter":"29","verse":"25","text":"Vikuchile, Yakobo kajuwa kamba kakala Lea, avo kamuuza Labani, “Kunhenda choni? Niye nikusang'hanila mbuli ya Laheli. Avo habali kunivizila?”"},{"book":"Mwanduso","chapter":"29","verse":"26","text":"Labani kamwidika, “Mwiisi yetu hatutendaga vivo, siyo mila yetu kutenda imdodo yasoligwe tanhu kipindi imkulu yang'hali."},{"book":"Mwanduso","chapter":"29","verse":"27","text":"Beta mbaka zishe siku saba za nyimwilinyimwili ya zengele, abaho nokugwaa Laheli kamba konisang'hanila kwa miyaka saba iyagwe.”"},{"book":"Mwanduso","chapter":"29","verse":"28","text":"Yakobo katogola. Avo Yakobo kakala na Lea kwa siku azo saba, abaho Labani kamgwaa Laheli mndele wake imdodo yawe mwehe wake."},{"book":"Mwanduso","chapter":"29","verse":"29","text":"Labani kamulava Biliha yakalile mtumwa wake wa kitwanzi yamsang'hanile mndele wake Laheli."},{"book":"Mwanduso","chapter":"29","verse":"30","text":"Avo, Yakobo kawasa na Laheli vivija. Lakini Yakobo kamnogela ng'hani Laheli kubanza Lea. Yakobo kamsang'hanila Labani miyaka saba iyagwe."},{"book":"Mwanduso","chapter":"29","verse":"31","text":"Mndewa Imulungu viyone Lea kehiligwa, kamtenda yalele wana, lakini Laheli kakala mgumba."},{"book":"Mwanduso","chapter":"29","verse":"32","text":"Lea kagoga inda, kalela mwana wa kimbigalo, kamkema Lubeni, fambulo jake mwana mbigalo, kwavija kalonga, “Mndewa Imulungu kona kugaya kwangu, kulawa sambi mkasano wangu koninogela.”"},{"book":"Mwanduso","chapter":"29","verse":"33","text":"Lea kagoga inda kabili, viyalelile mwana wa kimbigalo kalonga, “Kwavija Mndewa Imulungu kahulika kamba nihiligwa, lekaavo vivija kangwaa na ino.” Avo kamkema Simeoni, fambulo jake kahulika."},{"book":"Mwanduso","chapter":"29","verse":"34","text":"Abaho kagoga inda lwa kadatu na kalela mwana iyagwe wa kimbigalo, kalonga, “Sambi mkasano wangu koilumba na niye, kwavija nimulelela wana wadatu wa kimbigalo.” Avo mwana ayo kamkema Lawi, fambulo jake koilumba."},{"book":"Mwanduso","chapter":"29","verse":"35","text":"Kagoga inda lwa ikane, na viyalelile mwana wa kimbigalo kalonga, “Mwanza uno nomgwaa nhogolwa Mndewa Imulungu.” Avo mwana ayo kamkema Yuda, fambulo jake nhogolwa. Abaho kaleka kulela wana."}]}