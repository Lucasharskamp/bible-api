{"data":[{"book":"Ezekiel","chapter":"22","verse":"1","text":"Wach Jehova Nyasaye nobirona kama:"},{"book":"Ezekiel","chapter":"22","verse":"2","text":"“Wuod dhano, donge dingʼadni Jerusalem bura? Donge dingʼadni dala maduongʼ michwere remoni bura? Ka inyalo timo kamano to chome tir gi timbene mamono duto"},{"book":"Ezekiel","chapter":"22","verse":"3","text":"kendo iwachne ni: ‘Ma e gima Jehova Nyasaye Manyalo Gik Moko Duto wacho: Yaye dala maduongʼ makelo ni en owuon chandruok kuom chwero remo e dier joge, kendo dwanyore owuon kuom loso nyiseche manono,"},{"book":"Ezekiel","chapter":"22","verse":"4","text":"isedoko jaketho nikech remo misechwero, kendo isedoko mogak nikech nyiseche miseloso. Isemiyo ndaloni odoko machwok, kendo giko mar ndalo midakgo e piny osechopo. Kuom mano, abiro miyo idoko gima ogendini mamoko jaro kendo abiro miyo pinje duto nyieri."},{"book":"Ezekiel","chapter":"22","verse":"5","text":"Joma odak machiegni kod joma odak mabor kodi biro jari, yaye in dala maduongʼ ma humbe rach, kendo mopongʼ gi koko."},{"book":"Ezekiel","chapter":"22","verse":"6","text":"“ ‘Neye kaka jotend Israel modak e dieru konyore gi tekogi mar chwero remo."},{"book":"Ezekiel","chapter":"22","verse":"7","text":"Isejwangʼo wuone gi mine marach; ithiro jopinje mamoko modak e dieru; nyithind kiye gi mon ma chwogi otho bende isando."},{"book":"Ezekiel","chapter":"22","verse":"8","text":"Isechayo giga maler moket tenge ne tichna kendo isedwanyo Sabato maga."},{"book":"Ezekiel","chapter":"22","verse":"9","text":"Idak gi acheje moikore ne chwero remo, kaachiel gi joma chiemo ewi gode mitime lisweche, kod joma timo timbe ma ok owinjore."},{"book":"Ezekiel","chapter":"22","verse":"10","text":"Idak gi joma terore gi mond wuonegi; kendo joma riwore gi mon mantiere e kindegi mag neno malo kendo mogak."},{"book":"Ezekiel","chapter":"22","verse":"11","text":"Nitie chwo modak kodi matimo tim mamono ka giterore gi monde ji, nyaka mond yawuotgi kendo gi nyiminegi hie, ma nyathi wuon mare."},{"book":"Ezekiel","chapter":"22","verse":"12","text":"Idak gi joma oyie kawo asoya mondo gichwer remo; umayo ji kendo ukawo ohala malangʼ kuom gik muholo ji; kendo kuom wuochu mokalo tongʼ, uwuondo joweteu kumayogi marach. Kendo wiu osewil koda, an Jehova Nyasaye Manyalo Gik Moko Duto ema asewacho kamano."},{"book":"Ezekiel","chapter":"22","verse":"13","text":"“ ‘Asingora adier ni abiro rieyo bada mi akumu kuom ohala museyudo e yo ma ok kare, kendo kuom remo musechwero e dieru."},{"book":"Ezekiel","chapter":"22","verse":"14","text":"Bende chir ma un-go sani biro siko, kata bedeu bende biro siko kotegno, chiengʼ ma anabi mondo akumu? An Jehova Nyasaye ema asewacho kendo abiro timo kamano."},{"book":"Ezekiel","chapter":"22","verse":"15","text":"Abiro keyou e dier ogendini mi ateru e pinje mopogore opogore; bende abiro neno ni gak mugakgo orumo."},{"book":"Ezekiel","chapter":"22","verse":"16","text":"Ka osejaru e dier ogendini, eka unungʼe ni An e Jehova Nyasaye.’ ”"},{"book":"Ezekiel","chapter":"22","verse":"17","text":"Eka wach Jehova Nyasaye nobirona kama:"},{"book":"Ezekiel","chapter":"22","verse":"18","text":"“Wuod dhano, dhood Israel osedoko chuoth fedha e nyima; giduto gin kaka gik maonge tich modongʼ bangʼ lenyo mula, kata nyinyo, kata fedha, kata chuma, kata kendo miwangʼoe gigo. Giduto gin mana chwodho mag fedha."},{"book":"Ezekiel","chapter":"22","verse":"19","text":"Kuom mano, ma e gima Jehova Nyasaye Manyalo Gik Moko Duto wacho: ‘Nikech un duto usedoko chuoth fedha, abiro chokou kaachiel nyaka Jerusalem."},{"book":"Ezekiel","chapter":"22","verse":"20","text":"Mana kaka ji choko fedha, mula, chuma kod nyinyo mopogore opogore e karaya mondo olenygi gi mach mager e kendo, e kaka abiro chokou ka iya owangʼ kendo ka an gi mirima mager mi aketu ei dala maduongʼ kendo atieku kanyo."},{"book":"Ezekiel","chapter":"22","verse":"21","text":"Abiro chokou kendo abiro riembou gi mirimba mager, mi unuleny nono ka un e iye."},{"book":"Ezekiel","chapter":"22","verse":"22","text":"Kaka ilenyo fedha e kendo, e kaka un bende nolenyu kuom mach, kendo unungʼe ni an Jehova Nyasaye ema aseolo mirimba mager kuomu.’ ”"},{"book":"Ezekiel","chapter":"22","verse":"23","text":"Wach Jehova Nyasaye nobirona kama:"},{"book":"Ezekiel","chapter":"22","verse":"24","text":"“Wuod dhano, wach ni piny ni, ‘In piny mapok oneno koth kata nyidho gi wangʼe e kinde mane akelo mirimba.’"},{"book":"Ezekiel","chapter":"22","verse":"25","text":"Nitiere kit winjruok marach e kind jotelo manie pinyno machalo mana gi sibuor maruto to kidho le momako; ginego ji, gimayo ji mwandugi gi gig-gi mabeyo kendo gimiyo mon mangʼeny doko mon ma chwogi otho."},{"book":"Ezekiel","chapter":"22","verse":"26","text":"Jonabi mage ketho chikena kendo dwanyo giga maler; ok gine pogruok manie kind gik maler gi gik mamoko; gipuonjo ni onge pogruok manie kind gik ma ok ler gi gik maler; kendo gidino wengegi ni rito Sabato maga, momiyo koro nyinga ok mi duongʼ e diergi."},{"book":"Ezekiel","chapter":"22","verse":"27","text":"Jotelo mag pinyno chalo ondiegi makidho le ma gimako; gichwero remo kendo ginego ji mondo owenigi thuolo mar yudo ohala e yor mecho."},{"book":"Ezekiel","chapter":"22","verse":"28","text":"Jonabi mage to umo timbegi gi fweny mag miriambo kod gagi mag wuond. Giwacho ni, ‘Ma e gima Jehova Nyasaye Manyalo Gik Moko Duto wacho,’ ka Jehova Nyasaye to pok owuoyo."},{"book":"Ezekiel","chapter":"22","verse":"29","text":"Jopiny mecho e yor wuond kendo mayo ji githuon; githiro joma odhier gi joma ochando kendo gisando jodak, ka gituonogi adiera margi."},{"book":"Ezekiel","chapter":"22","verse":"30","text":"“Ne amanyo ngʼato moro e diergi mane nyalo gero ohinga kendo mane nyalo chungʼ e nyima kaka ogayi mochungʼne piny, mondo kik akethe, to ne ok ayudo ngʼato."},{"book":"Ezekiel","chapter":"22","verse":"31","text":"Omiyo koro abiro olo mirimba kuomgi kendo abiro tiekogi gi mirimba mager, ka aketo e wigi giwegi gik moko duto maricho gisetimo, Jehova Nyasaye Manyalo Gik Moko Duto ema owacho.”"}]}