{"data":[{"book":"UHezekhiyeli","chapter":"47","verse":"1","text":"Umuntu lowo wangibuyisela entubeni yethempeli, ngasengibona amanzi ephuma ngaphansi kwasekungeneni kwethempeli esiya empumalanga (ngoba ithempeli lalikhangele empumalanga.) Amanzi ayegelezela phansi evela ngaphansi kwecele langaseningizimu lethempeli, eningizimu kwe-alithari."},{"book":"UHezekhiyeli","chapter":"47","verse":"2","text":"Wasengikhupha ngesango lenyakatho wangibhodisa ngaphandle engisa esangweni elikhangele empumalanga, njalo amanzi ayegeleza evela eceleni langaseningizimu."},{"book":"UHezekhiyeli","chapter":"47","verse":"3","text":"Kwathi umuntu lowo esiya empumalanga ephethe isilinganiso ngesandla, walinganisa ingalo eziyinkulungwane wasengidabulisa phakathi kwamanzi ayetshona okufika enqagaleni."},{"book":"UHezekhiyeli","chapter":"47","verse":"4","text":"Walinganisa ezinye izingalo eziyinkulungwane wasengidabulisa phakathi kwamanzi ayetshona okufika emadolweni. Walinganisa enye inkulungwane wasengidabulisa phakathi kwamanzi ayefika ekhalweni."},{"book":"UHezekhiyeli","chapter":"47","verse":"5","text":"Walinganisa enye inkulungwane, kodwa khathesi kwasekungumfula engangingeke ngiwuchaphe ngoba amanzi ayesephakeme esetshona okuvumela ukuntsheza kuwo, umfula okungekho owayengawuchapha."},{"book":"UHezekhiyeli","chapter":"47","verse":"6","text":"Wangibuza wathi, “Ndodana yomuntu, uyakubona lokhu na?”"},{"book":"UHezekhiyeli","chapter":"47","verse":"7","text":"Sengifike lapho ngabona izihlahla ezinengi kakhulu eceleni ngalinye lomfula."},{"book":"UHezekhiyeli","chapter":"47","verse":"8","text":"Wasesithi kimi, “Amanzi la agelezela esigabeni sempumalanga njalo ehlela phansi e-Arabha lapho angena khona ulwandle. Lapho esengene elwandle amanzi azakuba mahle."},{"book":"UHezekhiyeli","chapter":"47","verse":"9","text":"Uquqaba lwezidalwa eziphilayo luzahlala loba kungaphi lapho umfula ogelezela khona. Kuzakuba lenhlanzi ezinengi kakhulu, ngoba amanzi la agelezela khona njalo enza amanzi aletswayi abe mahle; ngakho lapho umfula ogelezela khona izinto zonke zizaphila."},{"book":"UHezekhiyeli","chapter":"47","verse":"10","text":"Abagoli bezinhlanzi bazakuma besekele ulwandle; kusukela e-Eni-Gedi kusiya e-Eni Egilayimi kuzakuba lezindawo zokwendlala amambule. Inhlanzi zizakuba ngezezinhlobo ezinengi njengenhlanzi zoLwandle olukhulu."},{"book":"UHezekhiyeli","chapter":"47","verse":"11","text":"Kodwa amaxhaphozi lamatete kawayikuba mahle. Azasala eyizindawo zetswayi."},{"book":"UHezekhiyeli","chapter":"47","verse":"12","text":"Inhlobo zonke zezihlahla zezithelo zizakhula emakhunjini womabili omfula. Amahlamvu azo kawayikubuna, lezithelo zazo kazisoze ziphuthe. Zizathela nyanga zonke ngoba amanzi avela endlini engcwele agelezela kuzo. Izithelo zazo zizakuba yikudla kuthi amahlamvu azo abe ngawokwelapha.”"},{"book":"UHezekhiyeli","chapter":"47","verse":"13","text":"Nanku okutshiwo nguThixo Wobukhosi: “Le yimingcele ozakwehlukanisa ngayo ilizwe lokuba yilifa phakathi kwezizwana ezilitshumi lambili zako-Israyeli, kulezigaba ezimbili zikaJosefa."},{"book":"UHezekhiyeli","chapter":"47","verse":"14","text":"Kumele ulehlukanise ngokulingana, ngoba ngafunga isandla siphakanyiselwe phezulu ukulinika okhokho benu, ilizwe leli lizakuba yilifa lenu."},{"book":"UHezekhiyeli","chapter":"47","verse":"15","text":"Nanku okuzakuba ngumngcele welizwe:"},{"book":"UHezekhiyeli","chapter":"47","verse":"16","text":"eBherotha kanye laseSibhirayimi (esemngceleni ophakathi kweDamaseko leHamathi), uze uyefika eHazeri Hathikhoni, esemngceleni weHawurani."},{"book":"UHezekhiyeli","chapter":"47","verse":"17","text":"Umngcele uzaqhubeka usuka elwandle usiya eHazari-Enani ulandela umngcele wangasenyakatho weDamaseko, umngcele weHamathi usenyakatho. Lo uzakuba ngumngcele wenyakatho."},{"book":"UHezekhiyeli","chapter":"47","verse":"18","text":"Empumalanga umngcele uzahamba phakathi kweHawurani leDamaseko, ulandela iJodani phakathi kweGiliyadi lelizwe lako-Israyeli, uye elwandle lwasempumalanga uze uyefika eThamari. Lo uzakuba ngumngcele wasempumalanga."},{"book":"UHezekhiyeli","chapter":"47","verse":"19","text":"Eningizimu uzahamba usuka eThamari uze uyefika emanzini aseMeribha Khadeshi, ube usulandela iSihotsha saseGibhithe usiyafika eLwandle Olukhulu. Lo uzakuba ngumngcele waseningizimu."},{"book":"UHezekhiyeli","chapter":"47","verse":"20","text":"Entshonalanga uLwandle Olukhulu luzakuba ngumngcele kuze kube malungana leLebho Hamathi. Lo uzakuba ngumngcele wentshonalanga."},{"book":"UHezekhiyeli","chapter":"47","verse":"21","text":"Lizakwahlukaniselana ilizwe leli phakathi kwenu mayelana lezizwana zako-Israyeli."},{"book":"UHezekhiyeli","chapter":"47","verse":"22","text":"Kumele lilabe njengelifa lenu kanye labezizweni asebehlezi phakathi kwenu njalo abalabantwana. Kumele libathathe njengabantu bakini ko-Israyeli; kanye lani bazakwabelwa ilifa phakathi kwezizwana zako-Israyeli."},{"book":"UHezekhiyeli","chapter":"47","verse":"23","text":"Loba kuphakathi kwasiphi isizwana owezizweni ahlale kuso, kumele limnike ilifa lakhe khonapho,” kutsho uThixo Wobukhosi."}]}