{"data":[{"book":"Matayo","chapter":"23","verse":"1","text":"Penia Yesu ngaulenge nkengeni gwa bandu pamwe na akinapunji bakwe,"},{"book":"Matayo","chapter":"23","verse":"2","text":"“Akaboli ba Malagilo na Mafalisayo bakweti uwecho gwa kulenganakia Malagilo ga Musa."},{"book":"Matayo","chapter":"23","verse":"3","text":"Mapenikiange nu kamula goa gabapa kunnengela. Nambu makajigaje itendwa yabe, gambu babikulenganikiaje gabatangacha."},{"book":"Matayo","chapter":"23","verse":"4","text":"Kutaba minhigo mitopeu na katweka bandu mumapamba, nambu benia angweto bakanite nu kutondabea lukonji bijipotole."},{"book":"Matayo","chapter":"23","verse":"5","text":"Angweto bakamulanga ilebe yabe yoa kupala babonange bandu. Bakwindanga lumundi eilembigwe Majandiko Gachwapi muibongi na mumaboko gabe, nu kuchonela nducha miniko ya makoti gabe."},{"book":"Matayo","chapter":"23","verse":"6","text":"Kupala paali pina ichima mumipapala na itebu eibekigwe nnongi mumajumba gu kugongalela."},{"book":"Matayo","chapter":"23","verse":"7","text":"Kupala kalamukia kakinanhota mungongano nu kupala ukemigwa na bandu, ‘Aboli.’"},{"book":"Matayo","chapter":"23","verse":"8","text":"Nambu mangweto makakemigwaje ngu ‘Aboli.’ Gambu aboli binu bamwe na mangweto mmowa makalongo."},{"book":"Matayo","chapter":"23","verse":"9","text":"Na mukankemaje mundu jwa jwoa ‘Awawa’, Padunia pano, gambu Awawa binu bamwe tu ababi kumbengu."},{"book":"Matayo","chapter":"23","verse":"10","text":"Na makakemigwaje ‘Makilongoi,’ Gambu kilongoi jwinu jumwetu nga Kilisto Nkomboi."},{"book":"Matayo","chapter":"23","verse":"11","text":"Ojwabi nkolongwa panakati jinu abe oti mpakachi jwinu."},{"book":"Matayo","chapter":"23","verse":"12","text":"Ojwa kitondobe Nnoongo aba kunhuluya, na ojwa kiuluya Nnoongo aba kuntondobea.”"},{"book":"Matayo","chapter":"23","verse":"13","text":"“Mpakulaga makaboli ba Malagilo ga Musa na Mafalisayo, mamikitenda kube mambone! Nnyigalanga nniango gu kingwana chu kumbengu kubandu abapakujingi mukingwana chi kumbengu. Mmene mangweto kujingije mwenio, nambu maibilikia abapala kujingi mwenio.”"},{"book":"Matayo","chapter":"23","verse":"14","text":"Kupotekigwa akaboli ba Malagilo ga Musa na Mafalisayo, mamikibeka bambone! Kaponjanga akananhwele nu kukikopekeya kube mabandu bambone kwa kugongalela kwinu kukoola. Kwa magambu genia mpakupata hukumu ngolongwa."},{"book":"Matayo","chapter":"23","verse":"15","text":"“Mpakulaga akaboli ba Malagilo na Mafalisayo, bandu mamikibeka bambone! Ntyanganga mubaali nu mwilambo yoa kupala mumpate mundu aamini andi punhwamini mmene mangweto, pamampata mummeka abe jukujenda kumwoto gwangaimika machoba goa kupeta mmene mangweto!”"},{"book":"Matayo","chapter":"23","verse":"16","text":"“Mpakulaga akalongoi bangalola! Mangweto nnenga ‘Kita mundu anda alapile ku nyumba ja Nnoongo, kilapi chenie nhwaloje, nambu anda ajilapile jaabu ja Munyumba ja Nnoongo, kilapi chenie kiunamatile.’"},{"book":"Matayo","chapter":"23","verse":"17","text":"Mangweto makajinga mangalola! Chako chikibi chambone muno, jaabu andaje Nyumba ja Nnoongo ejibeka jaabu kube chwapi?"},{"book":"Matayo","chapter":"23","verse":"18","text":"Kabe nnenga ‘Kita mundu anda akilapali kitembe cha Nnoongo nhwaloje nambu anda alilapali lilumbo elibekigwe panani ja kitembe cha Nnoongo kilapi chenie kiunamatile.’"},{"book":"Matayo","chapter":"23","verse":"19","text":"Mangweto mangalola! Chako chikibi chambone muno, lilumbo lela andaje kitembe cha Nnoongo chikibeka lilumbo kube chwapi?"},{"book":"Matayo","chapter":"23","verse":"20","text":"Ojwa lapalila kitembe cha Nnoongo akilapalila kitembe chenie pamwe na ilebe yoa eibekigwe panani jakwe."},{"book":"Matayo","chapter":"23","verse":"21","text":"Ojwa jilapali nyumba ja Nnoongo ajilapili nyumba ja Nnoongo pamwe na Nnoongo ojwabi mwenio."},{"book":"Matayo","chapter":"23","verse":"22","text":"Ojwajilapalila mbengu akilapalila kitebu cha kingwana cha Nnoongo, na jwatamila.”"},{"book":"Matayo","chapter":"23","verse":"23","text":"“Mpakulaga makaboli ba Malagilo ga Musa na Mafalisayo, mamikitenda mambone! Ntochanga bandu lipungu lya komi, ni itimbilo andi yene maamba gina kunungila na manjanu na kongo milekanga ilebe yambone ya Malagilo andi yene haki, kia, na imani. Genie nga agapaligwe kugaagabala na gange."},{"book":"Matayo","chapter":"23","verse":"24","text":"Makilongoi mangalola! Kuboya libembe mukunywe, nambu kumila ngamia!"},{"book":"Matayo","chapter":"23","verse":"25","text":"“Mpakulaga makaboli ba Malagilo ga Musa na Mafalisayo, mikitenda mambone! Kujeleya ikombe na ntungati kunja, nambu nkati mukuleka kutweli ilebe iyampatangita ku upoki na ubaja."},{"book":"Matayo","chapter":"23","verse":"26","text":"Mafalisayo mangalola! Nnyeleye oti kikombe nkati na kunja mapaba chwapi uyo."},{"book":"Matayo","chapter":"23","verse":"27","text":"“Mpakulaga makaboli ba Malagilo ga Musa na Mafalisayo mikibeka kube mambone! Mmilingite andi makabuli agapakaigwe chwakala panja gabonekana chwapi nambu nkati gatweli iyupa ya mitui na kila ikokoloko ichapu."},{"book":"Matayo","chapter":"23","verse":"28","text":"Nu uyo, mangweto mmonekana na bandu kunja andi mabandu bambone nambu nkati ntwelalinge ubaja."},{"book":"Matayo","chapter":"23","verse":"29","text":"“Mpakulaga makaboli ba Malagilo ga Musa na Mafalisayo mikibeka mabandu bambone! Nchengele makabuli gakalondoli na kugalembekeya makabuli ga bandu bambone."},{"book":"Matayo","chapter":"23","verse":"30","text":"Nnenga, ‘Kita twe tukabi kingobu cha kaokabito tukabi pamweje kakomanga akalondoli!’"},{"book":"Matayo","chapter":"23","verse":"31","text":"Yene nchalakichanga mmene kutenda mangweto nga ingota ya bandu ababakomangita akalondoli."},{"book":"Matayo","chapter":"23","verse":"32","text":"Aja, nnyomolekeange liengo lela elibatumbula akaokabinu!"},{"book":"Matayo","chapter":"23","verse":"33","text":"Mangweto majoka ni ingota ya majoka gina uchungu! Nhwechangabo kujepa hukumu ja mwoto gwangaimika machoba goa?"},{"book":"Matayo","chapter":"23","verse":"34","text":"Ne nannetelanga mangweto akalondoli na bandu bina malango na akaboli, na bange mpakakomanga na kabambanga munchalaba na bange mpakaputa iboko munyumba inu yu kugongalela na kapalapala muilambo yoa."},{"book":"Matayo","chapter":"23","verse":"35","text":"Kulaga kubakuika kwinu magambu ga myai ja bandu boa bambone ejijitigwe panani ja nnema. Kuboke ukomigwa kwa Abeli ojwakiba jwanga malemwa, mpaka ukomigwa kwa Zakalia, mwana jwa Balakia, ojumunkoma panakati ja pachwapi ni kitembe chukupangi lilumbo."},{"book":"Matayo","chapter":"23","verse":"36","text":"Nannenge kweli, kwa magambu ga ukoma kwinu, mabandu ba ngoe mpa kuhukumuligwa."},{"book":"Matayo","chapter":"23","verse":"37","text":"“Mwe ma Yelusalemu, Mwe ma Yelusalemu! Makomanga akalondoli na kaputa maganga akapakachi ba Nnoongo abakingite kwinu! Palenga nyigite kuikongola ingota yinu kwango andi ngoko apaikongola yana yakwe nkati ja mapapanilo gakwe, nambu mapaije."},{"book":"Matayo","chapter":"23","verse":"38","text":"Na nyumba ja Nnoongo jwinu jilekigwa liami."},{"book":"Matayo","chapter":"23","verse":"39","text":"Nannenge kweli, umonaje kabe mpaka apampa kulenga, ‘Alumbigwe ojwaika kuliina lya Angwana.’ ”"}]}