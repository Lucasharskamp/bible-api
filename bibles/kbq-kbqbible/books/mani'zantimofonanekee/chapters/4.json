{"data":[{"book":"Mani'zanti mofo nanekee","chapter":"4","verse":"1","text":"Mofavre naga'nimota, negafanama rempi hugamisua kavumro kema kagesa antahi ankeresunka, antahi ama' hu antahintahia erigahane."},{"book":"Mani'zanti mofo nanekee","chapter":"4","verse":"2","text":"Nagra knare antahiza negamuanki, rempi hugamisua kea kamefira huonto."},{"book":"Mani'zanti mofo nanekee","chapter":"4","verse":"3","text":"Nagrama nenfa nompima onensa mofavrema mani'norera, anta'nimofo magoke mofavre'a mani'nogeno kegava hunante'negeno,"},{"book":"Mani'zanti mofo nanekee","chapter":"4","verse":"4","text":"amanage huno nenfa'a rempi hunami'ne, Mika kema kasamisua kea kagu tumote erintenka azeri hampo'na nehunka, kasegeni'a amage'ma antesunka, knare hunka manigahane."},{"book":"Mani'zanti mofo nanekee","chapter":"4","verse":"5","text":"Knare antahintahia erio, antahi amahu antahi'zana erio, kasamisua nanekea kagera okaninka, kamagena huontetfa'za huo."},{"book":"Mani'zanti mofo nanekee","chapter":"4","verse":"6","text":"Knare antahintahimofoma kamagenama huontesankeno'a, kagu nevazina avesima antesankeno'a, kegava hugantegahie."},{"book":"Mani'zanti mofo nanekee","chapter":"4","verse":"7","text":"Knare antahintahi'zana raza me'neanki erio. Hagi maka'zana erigahananagi agatere'nea zana knare antahi'za erio."},{"book":"Mani'zanti mofo nanekee","chapter":"4","verse":"8","text":"Knare antahintahi zana azerisga nehugeno, kagrira kazeri sga hino, agri'ma azeri akonama hanankeno'a, kagrira ran kagi kamigahie."},{"book":"Mani'zanti mofo nanekee","chapter":"4","verse":"9","text":"Ana antahi'zamo'a, rimpa fru'zanu konariria kasenire huneganteno, kinimofo asinentike fetori kasenire resi hugantegahie."},{"book":"Mani'zanti mofo nanekee","chapter":"4","verse":"10","text":"Mofavrenimoke, nagrama huankema antahitenka, ana kema avaririnka amage'ma antesunka, rama'a kafuzage maninka vugahane."},{"book":"Mani'zanti mofo nanekee","chapter":"4","verse":"11","text":"Knare antahizampi vuogu nagra kazeri fatgo nehu'na, knare fatgo kante kavare'na nevue."},{"book":"Mani'zanti mofo nanekee","chapter":"4","verse":"12","text":"Ana kantema kagama renakerenka vananana mago zamo'a asevazi ogantena, traginaku'ma hananana tanafara osugahane."},{"book":"Mani'zanti mofo nanekee","chapter":"4","verse":"13","text":"Kagrama hananegu'ma amama kasamua kea otrenka azeri hanavenetinka atregeno ovino. Na'ankure e'i ana kema huogu'ma rempima hunegamua kemo'a mani'zanka'agna hugahie."},{"book":"Mani'zanti mofo nanekee","chapter":"4","verse":"14","text":"Havi kefo avu'ava hania vahe'mofo kantera ovunka, haviza huno kefoza hu'ne'nia vahe'mo hania zana ovaririo."},{"book":"Mani'zanti mofo nanekee","chapter":"4","verse":"15","text":"Ana kantera ovunka, atrenka rukagesenka vugahuema hantega vuo."},{"book":"Mani'zanti mofo nanekee","chapter":"4","verse":"16","text":"Na'ankure zamagra kefo avu'ava zama osu'nesu'za zamavura ovase'za mani'ne'za kefozana hute'za zamavura masegahaze. Vahera zamazeri haviza hutesuzage, zamavura vasegahaze."},{"book":"Mani'zanti mofo nanekee","chapter":"4","verse":"17","text":"Kefo avu'ava'ma hu'zana, breti neankna nehu'za, hazenkema hu'zana waini ti ne'za negi neankna nehaze."},{"book":"Mani'zanti mofo nanekee","chapter":"4","verse":"18","text":"Hianagi fatgo vahe'mofo mani'zamo'a, zagemo zahufa nehanatino remsa hume ne-eno, eme remsa huno feru aseankna nehie."},{"book":"Mani'zanti mofo nanekee","chapter":"4","verse":"19","text":"Hianagi havi avu'ava ene vahe'mofo mani'zamo'a, hani hiankna hu'neanki'za, ana vahe'mo'za na'amo zamazeri tanafa nehie nonkaze."},{"book":"Mani'zanti mofo nanekee","chapter":"4","verse":"20","text":"Nagrama huankere mofavrenimoka kagesa antenenka, mika keni'a antahi ankero."},{"book":"Mani'zanti mofo nanekee","chapter":"4","verse":"21","text":"Hagi ana nanekea kavure antenenka negenka, ana mika kea kagu'afi erintenka kegava huo."},{"book":"Mani'zanti mofo nanekee","chapter":"4","verse":"22","text":"Na'ankure iza'o ana kema erino agu'afima antemofona, mani'zama'amo'a knare hanigeno, mika avufgamo'a knare hugahie."},{"book":"Mani'zanti mofo nanekee","chapter":"4","verse":"23","text":"Ana mika'zana hugahananagi agatere'nea zama hananana, antahi zanka'a kegavahu so'e huo. Na'ankure e'i tamage asimu erisana tinkampui me'ne."},{"book":"Mani'zanti mofo nanekee","chapter":"4","verse":"24","text":"Havigema hu'zana netrenka, krunagema kagipinti'ma atiramizankura atregeno afete meno."},{"book":"Mani'zanti mofo nanekee","chapter":"4","verse":"25","text":"Kavua kegantigama osunka, ke fatgo hunka kavugage kavua kenka vuo."},{"book":"Mani'zanti mofo nanekee","chapter":"4","verse":"26","text":"Kagama rentenkama vanana kana kva hu'nenka, kavua kenka nevugeno, mika zamo'a kagritera agafa huno eme hanavetigahie."},{"book":"Mani'zanti mofo nanekee","chapter":"4","verse":"27","text":"Kagia antifi omerege amafi emerege osunka, kagamo'ma kefo avu'avapima kavareno vuzankura kva huo."}]}