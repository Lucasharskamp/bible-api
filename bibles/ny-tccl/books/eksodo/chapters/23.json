{"data":[{"book":"Eksodo","chapter":"23","verse":"1","text":"“Usafalitse mbiri yabodza. Usathandize munthu wolakwa pomuchitira umboni wonama."},{"book":"Eksodo","chapter":"23","verse":"2","text":"“Usatsate gulu la anthu ndi kuchita choyipa. Pamene ukupereka umboni mʼbwalo lamilandu, usakhotetse mlandu chifukwa chofuna kukondweretsa anthu ambiri."},{"book":"Eksodo","chapter":"23","verse":"3","text":"Ndipo poweruza mlandu wa munthu wosauka usamukondere."},{"book":"Eksodo","chapter":"23","verse":"4","text":"“Ngati ukumana ndi ngʼombe kapena bulu wa mdani wako zitasochera, uwonetsetse kuti wazitenga kupita nazo kwa mwini wakeyo."},{"book":"Eksodo","chapter":"23","verse":"5","text":"Ngati uwona bulu wa munthu wina amene amakuda atagwa ndi katundu, usamusiye pomwepo, uwonetsetse kuti wamuthandiza."},{"book":"Eksodo","chapter":"23","verse":"6","text":"“Usakhotetse milandu ya anthu osauka."},{"book":"Eksodo","chapter":"23","verse":"7","text":"Upewe zabodza ndipo usaphetse munthu wosalakwa ndi wolungama, chifukwa Ine sindidzakhululukira wochimwa."},{"book":"Eksodo","chapter":"23","verse":"8","text":"“Musamalandire chiphuphu, pakuti chiphuphu chimadetsa mʼmaso anthu oweruza ndi kusintha mawu awo kuti mlandu uyipire osalakwa."},{"book":"Eksodo","chapter":"23","verse":"9","text":"“Usamuzunze mlendo, pakuti inu nomwe mukudziwa mmene amamvera mlendo chifukwa nanunso munali alendo mʼdziko la Igupto."},{"book":"Eksodo","chapter":"23","verse":"10","text":"“Muzidzala mbewu zanu mʼmunda ndi kumakolola mbewuzo kwa zaka zisanu ndi chimodzi."},{"book":"Eksodo","chapter":"23","verse":"11","text":"Koma chaka chachisanu ndi chiwiri muzisiya osalima mindayo kuti anthu osauka pakati panu azipezamo chakudya, ndipo nyama zakuthengo zizidya zotsalazo. Muzichita chimodzimodzi ndi minda ya mpesa ndi mitengo ya olivi."},{"book":"Eksodo","chapter":"23","verse":"12","text":"“Muzigwira ntchito masiku asanu ndi limodzi koma tsiku lachisanu ndi chiwiri musagwire ntchito kuti ngʼombe yanu ndi bulu wanu apume ndiponso kuti kapolo wobadwira mʼnyumba yanu ndi mlendo yemwe apezenso mphamvu."},{"book":"Eksodo","chapter":"23","verse":"13","text":"“Samalani pochita zonse zimene ine ndanena. Musamapemphere kwa milungu ina ndipo mayina awo musamawatchule."},{"book":"Eksodo","chapter":"23","verse":"14","text":"“Muzichita zikondwerero zolemekeza Ine katatu pa chaka."},{"book":"Eksodo","chapter":"23","verse":"15","text":"“Muzichita Chikondwerero cha Buledi wopanda Yisiti. Kwa masiku asanu ndi awiri muzidya buledi wopanda yisiti monga ndinakulamulirani. Muzichita zimenezi mwezi wa Abibu pa nthawi yomwe ndayika, pakuti mʼmwezi umenewu munatuluka mʼdziko la Igupto."},{"book":"Eksodo","chapter":"23","verse":"16","text":"“Muzichita Chikondwerero cha Masika pogwiritsa ntchito zipatso zoyambirira kucha zimene munadzala mʼmunda."},{"book":"Eksodo","chapter":"23","verse":"17","text":"“Amuna onse azionekera pamaso pa Ambuye Yehova katatu pa chaka."},{"book":"Eksodo","chapter":"23","verse":"18","text":"“Musapereke magazi anyama ngati nsembe kwa Ine pamodzi ndi chilichonse chimene chili ndi yisiti."},{"book":"Eksodo","chapter":"23","verse":"19","text":"“Muzibwera ndi zipatso zoyambirira kucha zabwino kwambiri ku Nyumba ya Yehova Mulungu wanu."},{"book":"Eksodo","chapter":"23","verse":"20","text":"“Taona Ine ndikutuma mngelo wanga patsogolo panu kuti akutetezeni mʼnjiramo ndi kukakufikitsani ku malo amene ndakonza."},{"book":"Eksodo","chapter":"23","verse":"21","text":"Muzimumvera ndi kumvetsetsa zimene akunena. Musamuwukire chifukwa sadzakhululuka kuwukira kwanu, pakuti akuchita zimenezi mʼdzina langa."},{"book":"Eksodo","chapter":"23","verse":"22","text":"Ngati mudzamvera iyeyu ndi kuchita zonse zimene Ine ndikunena, Ine ndidzakhala mdani wa adani anu ndipo ndidzatsutsana ndi onse otsutsana nanu."},{"book":"Eksodo","chapter":"23","verse":"23","text":"Mngelo wanga adzakhala patsogolo panu ndipo adzakufikitsani mʼdziko la Aamori, Ahiti, Aperezi, Akanaani, Ahivi ndi Ayebusi, ndipo ndidzawapheratu onsewo."},{"book":"Eksodo","chapter":"23","verse":"24","text":"Musagwadire milungu yawo kapena kuyipembedza. Ndipo musatsatire zinthu zomwe amachita. Koma inu mukawononge milungu yawo ndi kuphwasula malo amene amapembedzerapo."},{"book":"Eksodo","chapter":"23","verse":"25","text":"Muzipembedza Yehova Mulungu wanu ndipo adzakudalitsani ndi chakudya ndi madzi ndiponso ndidzachotsa nthenda pakati panu."},{"book":"Eksodo","chapter":"23","verse":"26","text":"Palibe mkazi amene adzapite padera kapena kukhala wosabereka mʼdziko mwanu. Ndidzakupatsani moyo wautali."},{"book":"Eksodo","chapter":"23","verse":"27","text":"“Ine ndidzawachititsa mantha ndi kusokoneza anthu onse amene adzalimbana ndi inu ndipo adani anu onse adzakuthawani."},{"book":"Eksodo","chapter":"23","verse":"28","text":"Ahivi, Akanaani ndi Ahiti adzathawa ngati kuti ndawatumizira mavu."},{"book":"Eksodo","chapter":"23","verse":"29","text":"Komabe sindidzawachotseratu onse mʼchaka chimodzi chifukwa dziko lingadzakhale lopanda anthu ndipo nyama zakuthengo zidzakuchulukirani."},{"book":"Eksodo","chapter":"23","verse":"30","text":"Ndidzawathamangitsa pangʼonopangʼono mpaka inu mutachuluka kokwanira mwakuti nʼkutenga dzikolo."},{"book":"Eksodo","chapter":"23","verse":"31","text":"“Malire a dziko lanu adzakhala kuyambira ku Nyanja Yofiira mpaka ku nyanja ya Afilisti, ndiponso kuyambira ku chipululu mpaka ku mtsinje wa Yufurate. Anthu onse okhala mʼdziko limeneli ndidzawapereka mʼmanja mwanu ndipo mudzawathamangitsa."},{"book":"Eksodo","chapter":"23","verse":"32","text":"Musachite pangano ndi iwo kapena ndi milungu yawo."},{"book":"Eksodo","chapter":"23","verse":"33","text":"Asadzakhale mʼdziko lanu chifukwa angadzakuchimwitseni ndi kuyamba kupembedza milungu yawo. Mukadzatero ndiye kuti mwakodwa mu msampha.”"}]}