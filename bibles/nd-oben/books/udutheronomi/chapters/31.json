{"data":[{"book":"UDutheronomi","chapter":"31","verse":"1","text":"UMosi waphuma wayakwethula lamazwi kubo bonke abako-Israyeli wathi:"},{"book":"UDutheronomi","chapter":"31","verse":"2","text":"“Sengileminyaka elikhulu lamatshumi amabili yokuzalwa angisenelisi ukulikhokhela. UThixo usethe kimi, ‘Awusayi kuchapha iJodani.’"},{"book":"UDutheronomi","chapter":"31","verse":"3","text":"UThixo uNkulunkulu wenu nguye ozachapha phambi kwenu. Uzabhubhisa lezizizwe phambi kwenu, lina lizathatha ilizwe lazo libe ngelenu. UJoshuwa laye uzachapha ahambe phambi kwenu, njengokutsho kukaThixo."},{"book":"UDutheronomi","chapter":"31","verse":"4","text":"UThixo uzakwenza lokho akwenza kuSihoni lo-Ogi, amakhosi ama-Amori, ababhubhisa wabatshabalalisa lamazwe abo."},{"book":"UDutheronomi","chapter":"31","verse":"5","text":"UThixo uzabanikela kini, lina-ke kufanele lenze lokho engililaye khona."},{"book":"UDutheronomi","chapter":"31","verse":"6","text":"Qinani libe lesibindi. Lingesabi lithithibale ngenxa yabo, ngoba uThixo uNkulunkulu wenu uhamba lani, kayikulitshiya njalo kayikulifulathela.”"},{"book":"UDutheronomi","chapter":"31","verse":"7","text":"Ngakho uMosi wasebiza uJoshuwa wasesithi kuye phambi kwakhe wonke u-Israyeli, “Qina njalo iba lesibindi, ngoba kumele uhambe lalababantu kulelolizwe uThixo afunga kubokhokho babo ukubanika, njalo uzamele ubabele lona ubahlukanisele libe yilifa labo."},{"book":"UDutheronomi","chapter":"31","verse":"8","text":"UThixo ngokwakhe uhamba phambi kwakho njalo uzakuba lawe; kasoze akutshiye loba akufulathele. Ungesabi; ungapheli amandla.”"},{"book":"UDutheronomi","chapter":"31","verse":"9","text":"UMosi wawuloba phansi umthetho wawuqhubela abaphristi, amadodana abaLevi, ababethwala umtshokotsho wesivumelwano sikaThixo, kanye labadala bonke bako-Israyeli."},{"book":"UDutheronomi","chapter":"31","verse":"10","text":"UMosi wasebalaya wathi, “Ekupheleni kweminyaka eyisikhombisa, ngomnyaka wokwesulelana izikwelede, ngoMkhosi weziHonqo,"},{"book":"UDutheronomi","chapter":"31","verse":"11","text":"ngesikhathi abako-Israyeli bonke bezokuma phambi kukaThixo uNkulunkulu wenu endaweni azabe eyikhethile, lizawubala lumthetho phambi kwabo bezizwela."},{"book":"UDutheronomi","chapter":"31","verse":"12","text":"Lizabuthanisa abantu, amadoda, abafazi labantwana, kanye labezizweni abahlala emadolobheni enu ukuze bazizwele bafunde ukwesaba uThixo uNkulunkulu wenu balandele ngonanzelelo wonke amazwi alumthetho."},{"book":"UDutheronomi","chapter":"31","verse":"13","text":"Abantwababo, abangawaziyo lumthetho, kumele bawuzwe njalo bafunde ukwesaba uThixo uNkulunkulu wenu ngasosonke isikhathi lisahlezi kulelilizwe elizachapha uJodani ukuba liyelithatha.”"},{"book":"UDutheronomi","chapter":"31","verse":"14","text":"UThixo wathi kuMosi, “Usuku lokubhubha kwakho selusondele. Biza uJoshuwa lize lobabili ethenteni lokuhlangana, lapho engizamgcobela khona.” Ngakho uMosi loJoshuwa bahamba bayazethula ethenteni lokuhlangana."},{"book":"UDutheronomi","chapter":"31","verse":"15","text":"UThixo wasebonakala ethenteni ngensika yeyezi, njalo iyezi lelo lema phezu komnyango wethente."},{"book":"UDutheronomi","chapter":"31","verse":"16","text":"UThixo waphinda wathi kuMosi: “Ususiyaphumula laboyihlo, kanti-ke lababantu bazahugeka masinyazana bakhonze onkulunkulu balelilizwe abazangena kulo. Bazangifulathela bephule isivumelwano engasenza labo."},{"book":"UDutheronomi","chapter":"31","verse":"17","text":"Ngalolosuku ngizabathukuthelela ngibafulathele; ngizabafihlela ubuso bami, njalo bazabhujiswa. Bazakwehlelwa zingozi ezinengi lobunzima phezu kwabo, njalo ngalolosuku bazabuza bathi: ‘Kambe akusikuthi ingozi lezi zisehlela kubi kangaka ngoba uNkulunkulu wethu kakho phakathi kwethu na?’"},{"book":"UDutheronomi","chapter":"31","verse":"18","text":"Ngiqinisile ubuso bami ngizabufihla ngalolosuku ngenxa yobubi babo ngokuphendukela kwabanye onkulunkulu."},{"book":"UDutheronomi","chapter":"31","verse":"19","text":"Lobani lingoma liyifundise abako-Israyeli ukuze bayihlabele ibe ngufakazi wami wokumelana labo."},{"book":"UDutheronomi","chapter":"31","verse":"20","text":"Ngizakuthi sengibangenise elizweni eligeleza uchago loluju, ilizwe engalithembisa okhokho babo ngesifungo, bathi nxa sebedle basutha baphumelela, bazaphendukela kwabanye onkulunkulu babakhonze, bangiphike njalo bephule isivumelwano sami."},{"book":"UDutheronomi","chapter":"31","verse":"21","text":"Kuzakuthi nxa sebehlaselwa zingozi lobunzima, ingoma le izakuba yibufakazi bokumelana labo ngoba ayiyikukhohlakala lakuzizukulwane zabo. Ngiyakwazi okulula kubo ukuba bakwenze, lanxa ngingakabangenisi elizweni engibathembise lona ngesifungo.”"},{"book":"UDutheronomi","chapter":"31","verse":"22","text":"Ngakho uMosi wabhala leyongoma mhlalokho wahle wayifundisa abako-Israyeli."},{"book":"UDutheronomi","chapter":"31","verse":"23","text":"UThixo wanika uJoshuwa indodana kaNuni umlayo othi “Qina ube lesibindi, ngoba uzangenisa abako-Israyeli elizweni engabathembisa lona ngesifungo, njalo mina ngokwami ngizakuba lawe.”"},{"book":"UDutheronomi","chapter":"31","verse":"24","text":"Ngemva kokuba uMosi eseqedile ukuloba ogwalweni amazwi alowomthetho kusukela ekuqaleni kusiya ekucineni,"},{"book":"UDutheronomi","chapter":"31","verse":"25","text":"walaya abaLevi ababethwala umtshokotsho wesivumelwano sikaThixo wathi:"},{"book":"UDutheronomi","chapter":"31","verse":"26","text":"“Thathani iNcwadi yoMthetho le liyifake eceleni komtshokotsho wesivumelwano sikaThixo uNkulunkulu wenu, izahlala lapha njengofakazi walokho elikwenzayo."},{"book":"UDutheronomi","chapter":"31","verse":"27","text":"Mina ngiyakwazi ukuhlamuka kwenu lokuba ngontamozilukhuni kwenu. Nxa kade lihlamukela uThixo ngisaphila njalo ngiselani, kuzakuba nganani ukuhlamuka kwenu nxa sengifile!"},{"book":"UDutheronomi","chapter":"31","verse":"28","text":"Buthanisani phambi kwami bonke abadala bezizwana zenu kanye lezikhulu zenu zonke ukuze ngethule lamazwi bezizwela nginxuse izulu lomhlaba ukuba kufakaze ububi babo."},{"book":"UDutheronomi","chapter":"31","verse":"29","text":"Ngoba ngiyakwazi ukuthi nxa ngingasekho sengifile lizaxhwala liphambuke endleleni engililaye yona. Ensukwini ezizayo, lizawelwa yingozi ngoba lizakwenza ububi phambi kukaThixo limvuse ulaka ngemisebenzi emibi yezandla zenu.”"},{"book":"UDutheronomi","chapter":"31","verse":"30","text":"Ngakho uMosi wawaphinda amazwi engoma leyo kusukela ekuqaleni kusiya ekuphetheni ibandla lonke lako-Israyeli lilalele:"}]}