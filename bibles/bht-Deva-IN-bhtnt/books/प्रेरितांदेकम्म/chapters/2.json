{"data":[{"book":"प्रेरितां दे कम्म","chapter":"2","verse":"1","text":"जालू यहूदियां दे पिन्तेकुस्ते त्योहारे दा दिन आया, तां सारे भरोसा करणे बाले इकी जगा पर गिठे थे।2:1 (लैव्य. 23:15-21, व्य. 16:9-11) पूराणे नियमे च पिन्तेकुस्त दे त्योहारे जो हफत्यां दा त्योहार (निर्गमन 34:22) कने कटणी दा त्योहार दे नाए ला जाणया जांदा था। (निर्गमन 23:16) पिन्तेकुस्त यहूदी त्योहार है जिदा मतलब है पचासमा, ऐ फसह दे त्योहार दे पजां दिन बाद ओंदा है (यीशु मसीह दी मौत फसह दे बकत होई थी)।"},{"book":"प्रेरितां दे कम्म","chapter":"2","verse":"2","text":"तालू अचानक अम्बरे ला इक अबाज सुणोई, सै अबाज तेज होआ सांई थी, कने उसा ने सारा घर जिथू सै बैठयो थे गूंजी पिया।"},{"book":"प्रेरितां दे कम्म","chapter":"2","verse":"3","text":"तालू उना दे सामणे अग्गी सांई चीजां दा झुण्ड प्रगट होया जड़ा जीभा दे अकारे दा लगा दा था, जड़ा लग होईकरी उना चे हर इक माणुऐ पर रुकदी गेई।"},{"book":"प्रेरितां दे कम्म","chapter":"2","verse":"4","text":"कने सै सारे पबित्र आत्मा ला भरुई गे, कने जियां ही पबित्र आत्मा उना जो बोलणे दी शक्ति दिती, सै होर-होर भाषा च बोलणा लग्गे।"},{"book":"प्रेरितां दे कम्म","chapter":"2","verse":"5","text":"उस बकत परमेश्वरे दा डर मनणे बाले केई यहूदी थे, जड़े की संसारे दे हर इक देशे ला त्योहारे मनाणे तांई आयो थे कने यरूशलेम शेहरे च रेंदे थे।"},{"book":"प्रेरितां दे कम्म","chapter":"2","verse":"6","text":"जालू उस तेज होआ दी अबाज होई थी तां भीड़ लगी गेई कने लोक हेरान होई गे, क्योंकि हर इक अपणी-अपणी भाषा च चेलयां जो बोलदे सुंणा दे था।"},{"book":"प्रेरितां दे कम्म","chapter":"2","verse":"7","text":"कने सै सारे हेरान होईकरी बोलणा लग्गे, “दिखा, ऐ जड़े लोक इस तरिके ला बोला दे न ऐ गलील प्रदेशे दे बासी न।”"},{"book":"प्रेरितां दे कम्म","chapter":"2","verse":"8","text":"तां ऐ क्या होआ दा है, जड़ा सांझो चे हर इक जणा इना जो अपणी-अपणी बोली च गल्लां करदे होये सुंणा दे है!"},{"book":"प्रेरितां दे कम्म","chapter":"2","verse":"9","text":"असां चे कुछ लोक पारथी इलाके ला न; कने कुछ मेदी कने कुछ लोक एलामी कने मेसोपोटामिया कने यहूदिया प्रदेशे कने कप्पदूकिया कने पुन्तुस कने आसिया प्रदेश,"},{"book":"प्रेरितां दे कम्म","chapter":"2","verse":"10","text":"कने फ्रूगिया कने पंफूलिया कने मिस्र देश कने लीबिया देशे कुछ इलाकयां दे न। जड़े कुरेने शेहर दे बखे न, कने इना सारे देशां दे रेणेबाले कने रोम शेहर ला ओणे बाले लोक,"},{"book":"प्रेरितां दे कम्म","chapter":"2","verse":"11","text":"मतलब की क्या यहूदी, कने क्या ही होर जातियां दे लोक जिना यहूदी धर्म अपनाई लिया था, क्रेती टापू दे लोक कने अरबी देश दे लोक भी न, पर अपणिया-अपणिया बोलिया च उना ला परमेश्वरे दे चमत्कारी कम्मा दी चर्चा सुणदे न।"},{"book":"प्रेरितां दे कम्म","chapter":"2","verse":"12","text":"कने सै सारे हेरान होए, कने उना जो समझ नी ओआ दा था की क्या होआ दा है।"},{"book":"प्रेरितां दे कम्म","chapter":"2","verse":"13","text":"पर केईयां मजाक करदे होऐ बोलया, “सै तां नोईया शराबा दे नशे च न।”"},{"book":"प्रेरितां दे कम्म","chapter":"2","verse":"14","text":"पतरस उना गयारां प्रेरितां सोगी खड़ोता, कने जोरे ला बोलणा लग्गा, “तुसां लोक जड़े साड़े सांई यहूदी न कने यरूशलेम शेहरे दे बासियों, मेरियां गल्लां ध्याने ला सुंणा मैं तुहांजो दसदा है की इसा घटना दा क्या मतलब है।"},{"book":"प्रेरितां दे कम्म","chapter":"2","verse":"15","text":"तुहांजो लगदा है की असां नशे च न, पर असां नशे नी न क्योंकि हले तां ब्यागा दे नौ बजे न।"},{"book":"प्रेरितां दे कम्म","chapter":"2","verse":"16","text":"पर ऐ चमत्कार जड़ा साड़े सोगी होया है, ऐ उसा गल्ला जो पूरा करदा है, जड़ी योएल परमेश्वरे दा संदेश देणेबाले दे जरिये पबित्र शास्त्र च परमेश्वरे बोलियो है:"},{"book":"प्रेरितां दे कम्म","chapter":"2","verse":"17","text":"परमेश्वर बोलदा है की, ‘आखरी दिना च ऐसा होणा है, की मैं अपणी आत्मा सारे माणुऐ जो देणी है कने तुहाड़े पुत्रां कने कुड़ियां भविष्यवांणियां करणियां, कने तुहाड़े जवाना दर्शण दिखणे कने तुहाड़े बुड्डे मर्दां सुपने दिखणे।’"},{"book":"प्रेरितां दे कम्म","chapter":"2","verse":"18","text":"उना दिना च मैं अपणे नोकरां कने नोकरांणियां जो अपणी आत्मा देणी, कने उना भविष्यबांणी करणी।"},{"book":"प्रेरितां दे कम्म","chapter":"2","verse":"19","text":"कने मैं उपर अम्बरे च अनोखे कम्म, कने थले धरतिया पर चमत्कार, मतलब की खून कने अग्ग कने धूंऐ दे बदल दसणे।"},{"book":"प्रेरितां दे कम्म","chapter":"2","verse":"20","text":"प्रभु दा दिन ओणे ला पेहले सूरजे नेहरा होई जाणा कने चांदे खूने सांई होई जाणा। सै दिन महान कने तेजस्वी दिन होणा।"},{"book":"प्रेरितां दे कम्म","chapter":"2","verse":"21","text":"कने जड़ा कोई प्रभुऐ दा ना लेंगा, उदा उद्धार होणा।”2:21 (योए. 2:28-32)"},{"book":"प्रेरितां दे कम्म","chapter":"2","verse":"22","text":"हे इस्राएल दे लोको इना गल्लां जो सुंणा: परमेश्वरे नासरत दे यीशु मसीह दे जरिये चमत्कार कने अनोखे कम्म किते कने तुसां अपु जाणदे न की ऐ सच्च है। इयां करिरी परमेश्वरे तुसां जो दसया की यीशु परमेश्वरे दा भेजया माणु है।"},{"book":"प्रेरितां दे कम्म","chapter":"2","verse":"23","text":"उसयो ही, जालू सै परमेश्वरे दी बणाईयो योजना कने पेहले ला ही ज्ञाने दे अनुसार पकड़ाया गिया, तां तुसां उसयो बुरे लोकां दे हथां ला किल्लां ठोकी करी सूली पर चढ़ाई करी मारी दिता।"},{"book":"प्रेरितां दे कम्म","chapter":"2","verse":"24","text":"फिरी भी परमेश्वरे उसयो मरणे दे बाद फिरी ला जिन्दा करी दिता। यीशु मरी गिया था पर परमेश्वरे उसयो मुर्दा रेणे ला बचाई लिया क्योंकि उदे तांई मरया रेणा संभव नी था।2:24 (2 शमू. 22:6, भज. 18:4, भज. 116:3)"},{"book":"प्रेरितां दे कम्म","chapter":"2","verse":"25","text":"क्योंकि राजा दाऊद यीशुऐ दे बारे च बोलदा है, “मैं प्रभु जो हमेशा अपणे सामणे दिखदा रिया क्योंकि सै मेरे सजे पास्से है, ताकि मैं उना लोकां ला नी डरें जड़े मिंजो नुक्सान पूजाणा चांदे न।"},{"book":"प्रेरितां दे कम्म","chapter":"2","verse":"26","text":"मेरा मन बड़ा खुश होया, कने मैं खुशिया ला बोलदा है; कने मेरे शरीरे जो भी आस लग्गी रेंणी।"},{"book":"प्रेरितां दे कम्म","chapter":"2","verse":"27","text":"क्योंकि तू मिंजो मुर्दा नी रेणा देणा। कने ना ही अपणे पबित्र जण दिया लाशा जो सड़ना देणा।"},{"book":"प्रेरितां दे कम्म","chapter":"2","verse":"28","text":"तू मिंजो जिन्दगिया दा रस्ता दसया है; तू मिंजो अपणिया मोजुदगी च खुशिया ला भरी देणा।” 2:28 (भज. 16:8-11)"},{"book":"प्रेरितां दे कम्म","chapter":"2","verse":"29","text":"“हे मसीह भाईयो, मैं उस कुलपति राजा दाऊदे दे बारे च पुरिया हिम्मता ला बोली सकदा है की सै मरी गिया है कने दबया भी है कने उदी कबर अजे दीकर भी साड़े बिच है।2:29 (1 राजा. 2:10)"},{"book":"प्रेरितां दे कम्म","chapter":"2","verse":"30","text":"सै परमेश्वरे दा संदेश देणेबाला भी था, कने सै जाणदा था की परमेश्वरे मिंजो ने कसम खाई करी बायदा कितया है, ‘मैं तेरे बंशे चे इकी माणुऐ जो तेरे सिंहासने पर बठांगा।’”2:30 (2 शमू. 7:12,13, भज. 132:11)"},{"book":"प्रेरितां दे कम्म","chapter":"2","verse":"31","text":"ऐ जाणी करी की भविष्य च परमेश्वर क्या करणा जा दा था, राजा दाऊदे यीशु मसीहे जो मरणे बाद जिन्दा होणे दी गल्ल किती है। उनी बोलया ना तां उनी उसयो मुर्दा रेणा दिता, कने ना ही अपणे पबित्र जण दिया लाशा जो सड़ना दिता। 2:31 (भज. 16:10)"},{"book":"प्रेरितां दे कम्म","chapter":"2","verse":"32","text":"इसी यीशुऐ जो परमेश्वरे जिन्दा किता, जिदे असां सारे गबाह न।"},{"book":"प्रेरितां दे कम्म","chapter":"2","verse":"33","text":"हुण सै स्वर्गे च परमेश्वरे दे सजे हथे सबना ला बड्डे इज्जता दे पदे पर बैठया है। कने पिता परमेश्वरे जदिया उसला बायदा कितया था, उनी अपणा पबित्र आत्मा यीशुऐ जो दिता कने यीशुऐ उदारता ला सै पबित्र आत्मा सांझो दिता है, जियां की तुसां अज दिखदे कने सुणदे न।"},{"book":"प्रेरितां दे कम्म","chapter":"2","verse":"34","text":"क्योंकि राजा दाऊद यीशु मसीह सांई शरीरे च स्वर्गे पर नी चढ़या; पर सै अपु ही बोलदा है, प्रभु परमेश्वरे मेरे प्रभु ला बोलया; मेरे सजे पास्से बैठ,"},{"book":"प्रेरितां दे कम्म","chapter":"2","verse":"35","text":"जालू दीकर मैं तेरे दुशमणा जो तेरे पैरां थले दिया चौंकिया सांई नी बणाई दें।2:35 (भज. 110:1)"},{"book":"प्रेरितां दे कम्म","chapter":"2","verse":"36","text":"इस तांई इस्राएले दे सारे लोक इसा गल्ला दे बारे च पका ही जाणी लेन: की परमेश्वरे इसी यीशुऐ जो जिसयो तुसां सूली पर चढ़ाया, उसयो प्रभु भी कने मसीह भी बणाया।"},{"book":"प्रेरितां दे कम्म","chapter":"2","verse":"37","text":"जालू लोकां ऐ सुणया तां उना अपणे आपे जो दोषी महसूस किता, कने सै पतरस कने बाकी प्रेरितां ला पूछणा लग्गे, “हे मसीह भाईयों, असां क्या करन?”"},{"book":"प्रेरितां दे कम्म","chapter":"2","verse":"38","text":"पतरसे उना जो बोलया, “मन बदला, कने तुसां सारे अपणे-अपणे पापां दी माफी तांई यीशु मसीह दे नाऐ ला बपतिस्मा लिया; तां तुसां जो पबित्र आत्मा दा दान मिलणा।"},{"book":"प्रेरितां दे कम्म","chapter":"2","verse":"39","text":"क्योंकि ऐ प्रतिज्ञा तुसां, कने तुहाड़िया ओलादा कने उना सारे दुरे-दुरे दे लोकां तांई भी है जिना जो साड़े प्रभु परमेश्वरे अपणे बाल सदया।” 2:39 (योए. 2:32)"},{"book":"प्रेरितां दे कम्म","chapter":"2","verse":"40","text":"पतरसे होर भी मतियां गल्लां दी गबाई देईकरी उना जो समझाया कने बिनती किती की अपणे इस्राएली साथियां सांई मत बणा जड़े परमेश्वरे पर भरोसा नी करदे कने परमेश्वरे ला बिनती करा की सै तुहांजो बचाए।2:40 (व्य. 32:5, भज. 78:8)"},{"book":"प्रेरितां दे कम्म","chapter":"2","verse":"41","text":"कने जड़ा कुछ पतरसे बोलया, उस पर जिना भरोसा किता कने उना बपतिस्मा लिया; कने उसी दिने लगभग तिन जार माणु उना ने शामिल होई गे।"},{"book":"प्रेरितां दे कम्म","chapter":"2","verse":"42","text":"कने सै प्रेरितां ला शिक्षा लेंणे च, उना सोगी संगती रखणे च, प्रभु भोज कने प्राथना करणे च लीन रेंणा लग्गे।"},{"book":"प्रेरितां दे कम्म","chapter":"2","verse":"43","text":"कने प्रेरित जड़े अनोखे कम्म कने अनोखे चमत्कार करदे थे, इना ला यरूशलेम शेहर दे लोक डरे कने हेरान होए।"},{"book":"प्रेरितां दे कम्म","chapter":"2","verse":"44","text":"कने सै सारे भरोसा करणे बाले गिठे रेंदे थे, कने जड़ा कुछ भी उना बाल होंदा था सै सब कुछ सांझा करदे थे।"},{"book":"प्रेरितां दे कम्म","chapter":"2","verse":"45","text":"कने सै अपणिया-अपणिया जगा जमिना कने समाने जो बेची करी जदेई जिसयो जरूरत होंदी थी उसयो बंडी दिन्दे थे।"},{"book":"प्रेरितां दे कम्म","chapter":"2","verse":"46","text":"कने सै हर रोज इक मन होईकरी मंदरे च गिठे होंदे थे, कने रोटी खाणे तांई कने प्रभु भोज तांई इक दुज्जे दे घरे साफ मने ला खुशिया ला गिठे होंदे थे।"},{"book":"प्रेरितां दे कम्म","chapter":"2","verse":"47","text":"कने परमेश्वरे दी स्तुति करदे थे, कने सारे लोक उना ला खुश थे; कने जिना दा उद्धार होंदा था, उना जो प्रभु हर रोज उना च मिलाई दिन्दा था।"}]}