{"data":[{"book":"Maliku","chapter":"6","verse":"1","text":"Yesu kawuka pala, kayenda mumbwani yaki, vandundami vaki vamkovikela."},{"book":"Maliku","chapter":"6","verse":"2","text":"Palifikili lijuva lya kupumulila, kakanda kuwula munyumba ya kudadavila. Vandu vatangalili vampikanishili vajinga, vadasha, “Kafipata koti fyosi afi? Luhunja liki alu kagayiliwa? Wuliwuli akuwesha kugola mihilu ayi?"},{"book":"Maliku","chapter":"6","verse":"3","text":"Ayu msongola findu ng'odu? Mwana wa Maliya na valongu vaki vakina Yakobi, Yose, Yuda na Simoni? Na vahaja vaki vakwikala bahapa ng'odu?” Topi, vamlema."},{"book":"Maliku","chapter":"6","verse":"4","text":"Yesu kavawombela, “Mbuyi akupikanishwa mahali posi, ila akupikanishwa ha mumbwani yaki na kwa valongu vaki na kaya yaki.”"},{"book":"Maliku","chapter":"6","verse":"5","text":"Yesu kawesha ha kugola mihilu yoyosi pala, kavavikila vatami vadokwa hela mawoku, kavalowola."},{"book":"Maliku","chapter":"6","verse":"6","text":"Kajinga nendu kwanongwa vandu vavahela ujumilwa."},{"book":"Maliku","chapter":"6","verse":"7","text":"Kavakema vala vanachuli lilongu na vavili, kakanda kuvalayisha vavili vavili. Kavagayila uwesu wa kuvawusha finyamkela."},{"book":"Maliku","chapter":"6","verse":"8","text":"Pambeli kavawombela, “Mkotoo kutola chindu chochosi mumwanja, ila lukweku weka hela. Mkotoo kutola filivi, wala muhaku, wala mbiya muchiwunu."},{"book":"Maliku","chapter":"6","verse":"9","text":"Mfwali filatu, lakini mukotoo kutola yingwa yimonga."},{"book":"Maliku","chapter":"6","verse":"10","text":"Nyumba yoyosi yivavalibushila, mwikali mula mbaka pamuwuka mbwani ayi."},{"book":"Maliku","chapter":"6","verse":"11","text":"Na mahali poposi vandu pavalema kuvalibushila ama kuvapikanisha, muwuki mupundi lifu mumawulu venu. Ayi dayivi utovileli kwa veni.”"},{"book":"Maliku","chapter":"6","verse":"12","text":"Topi vayenda na kuvalandulila vandu vapomeli."},{"book":"Maliku","chapter":"6","verse":"13","text":"Vavafumisha finyamkela vatangalili na kuvashaya mafuta vatami vatangalili na kuvalowola."},{"book":"Maliku","chapter":"6","verse":"14","text":"Mutwa Helodi papikanishili filongu afi fyosi, kwanongwa litawa lya Yesu lipikanika mahali posi. Vandu vamonga vadetili, “Yohani mbatisha kashukuka! Ndi nongwa yaveli na liwovi lya kugola mihilu ayi.”"},{"book":"Maliku","chapter":"6","verse":"15","text":"Lakini vamonga vadetili, “Ayu Eliya.”"},{"book":"Maliku","chapter":"6","verse":"16","text":"Helodi papikanishili filongu afi, kadeta, “Yohani mbatisha yindimdumulili mutwi kashukuka!”"},{"book":"Maliku","chapter":"6","verse":"17","text":"Kwa nongwa dahili Helodi mweni alayishili kucha Yohani mbatisha akamuliwi na awopiwi muchijaka. Agolili naha kwanongwa amuhetili Helodiya, mdala wa Filipu na Filipu avelili mfwata mundu Helodi"},{"book":"Maliku","chapter":"6","verse":"18","text":"Yohani mbatisha amuwombilili Helodi, “Malawu vakulema yuwi kumtola mwehi wa mlongu waku!”"},{"book":"Maliku","chapter":"6","verse":"19","text":"Naha Helodiya kamkalalila nendu Yohani mbatisha, kadayila kumuwulagha, lakini kawesha ha nongwa ya Helodi."},{"book":"Maliku","chapter":"6","verse":"20","text":"Helodi amtilili Yohani mbatisha kwanongwa amanyili aveli mundu mnofu yang'alili, topi aveli akumlolela. Adayilaya kumpikanisha Yohani mbatisha, mani hela pamupikanishili kala, ajingili nendu."},{"book":"Maliku","chapter":"6","verse":"21","text":"Lijuva limu Helodiya apatili fwasi mulihungu lya kuwoneka kwa Helodi. Helodi avagolilili lihungu vatavala, vakulu va machonda na filongosi wa mlima wa Galilaya."},{"book":"Maliku","chapter":"6","verse":"22","text":"Muhinja wa Helodiya payingilili kufina, afinili finofu, Helodi na vahenja vaki vasekilili. Topi mutwa kamuwombela muhinja yula, “Luvi chindu chochosi chiwudayila, nenga dangugayili.”"},{"book":"Maliku","chapter":"6","verse":"23","text":"Kandi kayilapa, “Dangugayili chochosi chiwudayila, hata nusu ya wutwa wangu!”"},{"book":"Maliku","chapter":"6","verse":"24","text":"Bahala pala muhinja yula kayenda kumudasha mau waki, “Nuvi liki?”"},{"book":"Maliku","chapter":"6","verse":"25","text":"Bahala pala mhinja yula katuva kwa mutwa kumluva, “Ngudayila ugayili ponopa mutwi wa Yohani mbatisha muluselu!”"},{"book":"Maliku","chapter":"6","verse":"26","text":"Mutwa kang'onguteka nendu, lakini kawesha ha kulema, kwanongwa ayilapili paulongolu ya vahenja vaki."},{"book":"Maliku","chapter":"6","verse":"27","text":"Bahala pala mutwa kamulayisha machonda akayeghi mutwi wa Yohani mbatisha. Machonda kayenda muchijaka kamdumula Yohani mutwi waki."},{"book":"Maliku","chapter":"6","verse":"28","text":"Pambeli kauyegha mutwi wula muluselu kamgayila muhinja, mweni kamgayila mau waki."},{"book":"Maliku","chapter":"6","verse":"29","text":"Vanachuli va Yohani mbatisha pavapikanishili afi, vayenda kuutola mvili waki na kuusika."},{"book":"Maliku","chapter":"6","verse":"30","text":"Vandundami vawuyili vatangana kwa Yesu, vamuwombela fyosi fila fyavagolili na kuwula."},{"book":"Maliku","chapter":"6","verse":"31","text":"Yesu kavawombela, “Tuyendi weka yetu mahali pangajila vandu, mkapumulili padokwa.” Adetili ndambu ayi kwanongwa kwavelili na vandu vatangalili vavelili vakwisa na kuwuka, mbaka vapata ha fwasi ya kulya filivi."},{"book":"Maliku","chapter":"6","verse":"32","text":"Topi vawuka weka yawu muwatu, vayenda mahali pangajila mundu."},{"book":"Maliku","chapter":"6","verse":"33","text":"Lakini vandu vavawonili pavaveghi vakuwuka, vavamanyili. Topi, vatuva kwa mawulu kufuma mbwani shosi na vatalili kufika."},{"book":"Maliku","chapter":"6","verse":"34","text":"Yesu pafumili muwatu, aliwonili lipinga likomi lya vandu. Kavawonela lusungu kwanongwa vaveli kucha vameni vangajila mdima. Topi kakanda kuvawula findu fitangalili."},{"book":"Maliku","chapter":"6","verse":"35","text":"Lumihi palufikili, vanachuli va Yesu vamyendela na kumuwombela, “Mahali apa pangajila vandu na lijuva lihonga."},{"book":"Maliku","chapter":"6","verse":"36","text":"Uvaleki vandu vayendi kufitava na mufijiji fya pabehi vakayihemeleli filivi.”"},{"book":"Maliku","chapter":"6","verse":"37","text":"Lakini Yesu kavayangula, “Yumwi muvapi filivi valyi.”"},{"book":"Maliku","chapter":"6","verse":"38","text":"Kavadasha, “Muva na mibumunda miningi? Muyendi mkaloli.”"},{"book":"Maliku","chapter":"6","verse":"39","text":"Pambeli Yesu kavawombela vanachuli vaki vavawombeli vandu vosi vayitapuli mufipinga-fipinga, vayikali pasi mulugobi."},{"book":"Maliku","chapter":"6","verse":"40","text":"Topi, vandu vayikala mufipinga fya vandu miya yimu fya vandu milongu muhanu."},{"book":"Maliku","chapter":"6","verse":"41","text":"Pambeli Yesu kaitola mibumunda yila muhanu na vasomba vavili. Kalola kumbindi, kamlumba Chapanga na kuyimetula yila mibumunda. Pambeli kavapa vanachuli vaki vavapi vandu. Wuwula wula kavapa vandu vosi vala vasomba vavili."},{"book":"Maliku","chapter":"6","verse":"42","text":"Vandu vosi valya vayikuta."},{"book":"Maliku","chapter":"6","verse":"43","text":"Vanachuli va Yesu vasola mibumunda na vasomba vasighalili vamemesha fitandavala lilongu limu na fivili."},{"book":"Maliku","chapter":"6","verse":"44","text":"Vandu vosi valili valulumi vaveli alufu muhanu."},{"book":"Maliku","chapter":"6","verse":"45","text":"Bahala pala Yesu kavawombela vanachuli vaki vayingili muwatu, vamlonguleli kuyenda Betisayida. Mweni aveli akuvatawula vandu."},{"book":"Maliku","chapter":"6","verse":"46","text":"Pamalili kuvayitawula vandu, kayenda kuchidunda kumdadava Chapanga."},{"book":"Maliku","chapter":"6","verse":"47","text":"Lumihi palufikili, watu waveli pagati ya lihiva, mweni aveli weka hela kumwambu ya lihiva."},{"book":"Maliku","chapter":"6","verse":"48","text":"Kavawona vanachuli vaki vakukimbanika kuguba watu kwa ngafi, kwanongwa liyegha lyaveli likuvalimba. Payiveyi samba kulangala, Yesu kavayendela payendayenda kumbindi ya machi. Akadayileyi kuvapita,"},{"book":"Maliku","chapter":"6","verse":"49","text":"kumbi veni pavamuwonili akuyendayenda kumbindi ya machi, vadeta aveli chishuka. Vawuta,"},{"book":"Maliku","chapter":"6","verse":"50","text":"kwanongwa vosi pavamuwonili vatilili nendu."},{"book":"Maliku","chapter":"6","verse":"51","text":"Pambeli kayingila muwatu pamu nawu na uyegha unyamala. Vanachuli vaki vajinga nendu,"},{"book":"Maliku","chapter":"6","verse":"52","text":"kwanongwa vaveli vakali hela kumanya mana ya kuvagayila mibumunda yila valyi, ndima shawu shaveli sidindala."},{"book":"Maliku","chapter":"6","verse":"53","text":"Vajabuka lihiva, vayisa mumlima wa Genesaleti, pala vapayika watu wawu."},{"book":"Maliku","chapter":"6","verse":"54","text":"Pavajabukili muwatu, bahala pala vandu vamumanya Yesu."},{"book":"Maliku","chapter":"6","verse":"55","text":"Topi, vatuva mumlima wosi na vavatola vatami muluhagha na kuvayegha mahali poposi pavapikanishili Yesu paghaveyi."},{"book":"Maliku","chapter":"6","verse":"56","text":"Mahali poposi Yesu payendili, kufijiji, mumbwani, awu kufitava, vandu vavavika vatami pawelu. Vamluva avaleki vagufyi lupembu lwa yingwa yaki na vosi vagufyili vanana."}]}