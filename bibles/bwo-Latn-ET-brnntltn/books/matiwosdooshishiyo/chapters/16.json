{"data":[{"book":"Matiwos Dooshishiyo","chapter":"16","verse":"1","text":"Ferisawino eteefwotsnat Seduk'awino etefwotsn Iyesusok boweyi, bín fadosh geeyat «Darotse adits keewo noosh kitswe» ett bín bo aati."},{"book":"Matiwos Dooshishiyo","chapter":"16","verse":"2","text":"Bímó hank'o ett boosh bí aaniyi, «Kooc'on daro b́ bírre it bek'or ‹Bilee b́wotiti› etirute,"},{"book":"Matiwos Dooshishiyo","chapter":"16","verse":"3","text":"Datso b́gatsor guuron ando ‹Daro daawnar b́ aak'or hambets aawush mango butsetwe› it etiri, dari maac'o bíaro danosh falfte, ernmó dúri milkto dano falratste."},{"book":"Matiwos Dooshishiyo","chapter":"16","verse":"4","text":"16:4 Mat. 12:39; Luk'. 11:29  Gondonat amaneraw s'oot'anots, mililkt bek'o geefne, ernmó nebiyo Yonas milkitoniye oko k'osh milkito imeratse.» Maniyere il Iyesus boon k'azk'rat k'osh beyokok bíami."},{"book":"Matiwos Dooshishiyo","chapter":"16","verse":"5","text":"B́ danifwots aats k'aroniyere bokimoor batk'rat misho detsde'atsno botesh,"},{"book":"Matiwos Dooshishiyo","chapter":"16","verse":"6","text":"16:6 Luk'. 12:1  Iyesus b́danifwotssh, «Nibn de'ere, Ferisawino etefutsnat Seduk'awino eteefuwots boot'shashatse it atso kordere» bí et."},{"book":"Matiwos Dooshishiyo","chapter":"16","verse":"7","text":"Bowere, «Han bí'etir misho dek'woo nok'aztsoshe b́wotiti» ett boatsatseyo bokeeweyi."},{"book":"Matiwos Dooshishiyo","chapter":"16","verse":"8","text":"Iyesusmó bo asaabirwo dandek't hank'o boosh bíet, «It amanerawotso! ‹Misho node'awoshe› etaat it atsatsewo eegishe it keeweyeri?"},{"book":"Matiwos Dooshishiyo","chapter":"16","verse":"9","text":"16:9 Mat. 14:17-21  Andoor t'iwintsratsteya? Úts misho úts kum ashosh b́ bodtsok'onat oorts mishifed'o ambts mishimaron s'eeno it k'aaútsok'o gawuratsteya?"},{"book":"Matiwos Dooshishiyo","chapter":"16","verse":"10","text":"Mank'o shawat misho awd kum ashosh b́bodtsok'owonat oorts mishifed'o ambts mishi maron s'eentso it k'aa'útsok'o t'iwintsratste?"},{"book":"Matiwos Dooshishiyo","chapter":"16","verse":"11","text":"Eshe ‹Ferisawino eteefuwotsnat Seduk'awino eteefuwots boot' shashatse it atso korde'ere!› etaat itsh tkeew mishi jango wotb́k'azo aawk'oneya t'iwintso it k'azi?»"},{"book":"Matiwos Dooshishiyo","chapter":"16","verse":"12","text":"B́ danifwotssh it atso korde'ere bí ettso ferisawno eteefuwtsnat Seduk'awino eteefuwotsn doyatsna bako bo mishi boot'shashatse b́woterawok'o danbodek'."},{"book":"Matiwos Dooshishiyo","chapter":"16","verse":"13","text":"Iyesus Filip'os K'isariyi eteef dats kayuk b́bodtsok'on b́ danifwotssh, «Ashuwots Ash na'osh koni etee boetiri?» ett boon bíaati."},{"book":"Matiwos Dooshishiyo","chapter":"16","verse":"14","text":"Bowere, «Ik ikwotsiye ‹Gupfo Yohansiye,› etirune, k'oshwots ‹Eliyasiye› etirune, ando k'oshuwots ‹Ermiyasiyee wee nebiyiwotsitse ikoniye› etfne» boet."},{"book":"Matiwos Dooshishiyo","chapter":"16","verse":"15","text":"Iyesuswere, «Itmó koni etfte tasha?» Bíet."},{"book":"Matiwos Dooshishiyo","chapter":"16","verse":"16","text":"Mann Sim'on P'etros aanidek't, «Neehe Krstos neene, Ik'o naay neene,» ett bísh bíaaniy."},{"book":"Matiwos Dooshishiyo","chapter":"16","verse":"17","text":"Iyesuswere Hank'o bísh bíeti, «Yona naay Sim'ono! derek neene! han neesh kits darotse fa'o tnihiye bako ashaaliye."},{"book":"Matiwos Dooshishiyo","chapter":"16","verse":"18","text":"Taawere hank'o etreneesha, nee P'et'ros16:18 P'et'rosi: Eto Grik noon keewon shúts s'ala etee.  neene, shutsi s'alanatsowe Ik' moo agetuwe, Ik' maa mannowere dab k'iri angonuwor da'aratse."},{"book":"Matiwos Dooshishiyo","chapter":"16","verse":"19","text":"16:19 18:18; Yoh. 20:23  Eshe, dari mengstu bín k'eshetwotsi neesh imetwe, datsatse n tiptso darotse tipekee b́wotiti datsatse n biitstso darotse bishke b́wotiti.»"},{"book":"Matiwos Dooshishiyo","chapter":"16","verse":"20","text":"Maniyere il Iyesus b́ danifuwotssh bí Krstosi b́wottsok'owo konshor bokeewrawok'o bí azazi."},{"book":"Matiwos Dooshishiyo","chapter":"16","verse":"21","text":"Manortson tuut Iyesus b́ danifwotssh hank'o eto dek' b́tuu, «Iyerusalem maants amo taash geyife, manoknowere ee naashuwots, kahani naashuwotsnat nem danifwotsoke gondbek'o tiats bodetwe, taano úditunee, keezl aawonomó k'aytuwitwe.»"},{"book":"Matiwos Dooshishiyo","chapter":"16","verse":"22","text":"P'et'rosmó Iyesusi bíaali s'eegdek't́, «Doonzono! woteratse b́jamoona! keewan niats boratse!» etfetst bín fayo dek't b́tuwi."},{"book":"Matiwos Dooshishiyo","chapter":"16","verse":"23","text":"Iyesusmó wongr ett aanat P'et'rossh, «Nee shed'anono! tshinatse tuuwe! nee ashka bako Ik'iko ní asaaberawotse taash t'uugnenee» bíet."},{"book":"Matiwos Dooshishiyo","chapter":"16","verse":"24","text":"Maniyere il Iyesus b́ danifuwotssh hank'owa bíet, «T jafrats woo geyiruwo b́ tooko juu k'rowe, b́ mask'aliyonowere kurde tshuutso sha'owe."},{"book":"Matiwos Dooshishiyo","chapter":"16","verse":"25","text":"16:25 Mat. 10:39; Luk'. 17:33; Yoh. 12:25  B́ kasho kashiwosh geyiru jamo b́ kashitwe t'ut'etwe, b́ kashu t jangosha err t'ut'etwonmó daatsitwe."},{"book":"Matiwos Dooshishiyo","chapter":"16","verse":"26","text":"Asho datsanatsi gaal jamo b́datsiyal, b́ kashunmó b́ t'afiyal eege bísh b́ k'aliti? Wee asho b́kashi shegro k'awntso dashosh falitwá?"},{"book":"Matiwos Dooshishiyo","chapter":"16","verse":"27","text":"16:27 Mat. 25:31; Dub. 62:12; Rom 2:6  Ash na'o b́ nih mangon wotde'er b́ melakiwotsnton weetwe, manóroweree ik ikon boosh bofinok'o bok'awntso dashetwe."},{"book":"Matiwos Dooshishiyo","chapter":"16","verse":"28","text":"Arikoniye itsh t keewiri, ash na'o b́ mengsti mangon b́waafere16:28 B́waafere: Etirwo Girik noon keewon bíamfetso woto falitwe.  bobek'fetsosh hanoke need'iru ashaanotsitse k'irrawwots fa'ane.»"}]}