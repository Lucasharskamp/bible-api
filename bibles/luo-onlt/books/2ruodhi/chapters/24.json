{"data":[{"book":"2 Ruodhi","chapter":"24","verse":"1","text":"E ndalo loch Jehoyakim, Nebukadneza ruodh Babulon nomonjo piny kendo Jehoyakim nobedo e bwo lochne kuom higni adek. To bangʼe noloko pache mokwedo Nebukadneza."},{"book":"2 Ruodhi","chapter":"24","verse":"2","text":"Jehova Nyasaye nooro jo-Babulon, jo-Aram, jo-Moab kod jo-Amon mondo omonj ruoth Jehoyakim. Ne oorogi mondo otiek Juda, kaluwore gi wach mane Jehova Nyasaye owacho kokalo kuom jotichne ma jonabi."},{"book":"2 Ruodhi","chapter":"24","verse":"3","text":"Kuom adier gigi notimore ne Juda mana kaka Jehova Nyasaye nochiko, mondo mi ogolgi e nyime nikech richo mar Manase kod gik moko duto mane osetimo,"},{"book":"2 Ruodhi","chapter":"24","verse":"4","text":"kaachiel gichwero remo maonge ketho. Jehova Nyasaye ne ok oikore mar weyone richone nikech nosechwero remo maonge ketho mopongʼogo Jerusalem."},{"book":"2 Ruodhi","chapter":"24","verse":"5","text":"Kuom gik mamoko duto mag ndalo loch Jehoyakim kod gik moko duto mane otimo, donge ondikgi e kitepe mag weche ruodhi mag Juda?"},{"book":"2 Ruodhi","chapter":"24","verse":"6","text":"Jehoyakim notho moyweyo gi kwerene, kendo Jehoyakin wuode nobedo ruoth kare."},{"book":"2 Ruodhi","chapter":"24","verse":"7","text":"Ruodh Misri ne ok owuok kendo e pinye nikech ruodh Babulon nokawo tongʼ mage duto chakre Wadi manie piny Misri nyaka e Aora Yufrate."},{"book":"2 Ruodhi","chapter":"24","verse":"8","text":"Jehoyakin ne ja-higni apar gaboro kane odoko ruoth, kendo nobedo e loch kuom dweche adek kodak Jerusalem. Min mare ne nyinge Nehushta nyar Elnathan, ma aa Jerusalem."},{"book":"2 Ruodhi","chapter":"24","verse":"9","text":"Notimo timbe maricho e nyim wangʼ Jehova Nyasaye, mana kaka wuon mare notimo."},{"book":"2 Ruodhi","chapter":"24","verse":"10","text":"E kindeno jodong Nebukadneza ruoth Babulon nodonjo e Jerusalem mokawe,"},{"book":"2 Ruodhi","chapter":"24","verse":"11","text":"kendo Nebukadneza owuon nobiro nyaka dala maduongʼ ka jodonge olworo dala maduongʼno."},{"book":"2 Ruodhi","chapter":"24","verse":"12","text":"Jehoyakin ruodh Juda, min mare, jotende jodonge kod jongʼadne rieko duto nochiwore e lwet ruodh Babulon."},{"book":"2 Ruodhi","chapter":"24","verse":"13","text":"Mana kaka Jehova Nyasaye nosewacho, Nebukadneza nogolo mwandu duto mane ni e hekalu mar Jehova Nyasaye kendo e kar dak ruoth, mi okawo gik molos gi dhahabu duto mane ruoth Solomon ruodh Israel olosone hekalu mar Jehova Nyasaye."},{"book":"2 Ruodhi","chapter":"24","verse":"14","text":"Ruoth Nebukadneza notero jo-Jerusalem alufu apar e twech mane gin jodongo duto kod jolweny, gi joma olony e tich lwedo kod jogoro. Onge ngʼato mane odongʼ makmana joma odhier."},{"book":"2 Ruodhi","chapter":"24","verse":"15","text":"Nebukadneza notero Jehoyakin e twech Babulon, kaachiel gi min ruoth, monde, jodonge kod jodong gwengʼ kogologi Jerusalem."},{"book":"2 Ruodhi","chapter":"24","verse":"16","text":"Bende ruodh Babulon notero e twech jolweny duto madirom ji alufu abiriyo, kaachiel gi joma olony kuom tich lwedo kod jogoro alufu achiel; giduto ne gin roteke moromo kedo."},{"book":"2 Ruodhi","chapter":"24","verse":"17","text":"Ne oketo Matania, ma owadgi Jehoyakin mondo obed ruoth kare kendo noloko nyinge ni Zedekia."},{"book":"2 Ruodhi","chapter":"24","verse":"18","text":"Zedekia ne ja-higni piero ariyo gachiel kane obedo ruoth, kendo nobedo e loch kodak Jerusalem kuom higni apar gachiel. Min mare ne nyinge Hamutal nyar Jeremia; ma aa Libna."},{"book":"2 Ruodhi","chapter":"24","verse":"19","text":"Ne otimo richo e nyim Jehova Nyasaye mana kaka Jehoyakim notimo."},{"book":"2 Ruodhi","chapter":"24","verse":"20","text":"Magi duto notimore ne Jerusalem kod Juda nikech mirimb Jehova Nyasaye kendo giko to ne oriembogi oko e nyime."}]}