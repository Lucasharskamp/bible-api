{"data":[{"book":"Rechters","chapter":"6","verse":"1","text":"Toen de Israëlieten kwaad deden in de ogen van Jahweh, leverde Jahweh hen voor zeven jaar over in de hand der Midjanieten;"},{"book":"Rechters","chapter":"6","verse":"2","text":"en de hand van Midjan drukte zwaar op Israël neer. Om aan de Midjanieten te ontsnappen, maakten de Israëlieten zich holen en spelonken in de bergen en versterkte plaatsen."},{"book":"Rechters","chapter":"6","verse":"3","text":"Telkens als de Israëlieten gezaaid hadden, trokken de Midjanieten, Amalekieten en stammen uit het oosten tegen hen uit,"},{"book":"Rechters","chapter":"6","verse":"4","text":"sloegen bij hen hun legerplaats op, en vernielden de oogst van het land tot Gaza toe; niets wat tot levensonderhoud strekt, lieten ze in Israël achter: geen schaap, rund of ezel."},{"book":"Rechters","chapter":"6","verse":"5","text":"Wanneer ze kwamen opzetten met hun kudden, waren hun tenten talrijk als sprinkhanen, en zijzelf met hun kamelen ontelbaar. Ze vielen het land binnen om het te verwoesten,"},{"book":"Rechters","chapter":"6","verse":"6","text":"zodat Israël door Midjan zeer verarmde, en de Israëlieten tot Jahweh begonnen te roepen."},{"book":"Rechters","chapter":"6","verse":"7","text":"Toen de Israëlieten dan om Midjan Jahweh aanriepen,"},{"book":"Rechters","chapter":"6","verse":"8","text":"zond Jahweh een profeet tot de Israëlieten, die hun zeide: Zo spreekt Jahweh, Israëls God! Ik ben het, die u uit Egypte heb geleid, en u uit het slavenhuis heb gevoerd."},{"book":"Rechters","chapter":"6","verse":"9","text":"Ik heb u verlost uit de hand der Egyptenaren en van allen, die u verdrukten; Ik heb hen voor u uitgedreven, en u hun land geschonken."},{"book":"Rechters","chapter":"6","verse":"10","text":"En Ik heb u gezegd: Ik ben Jahweh, uw God; ge moogt de goden der Amorieten, in wier land ge woont, niet vereren! Maar ge hebt naar Mij niet geluisterd."},{"book":"Rechters","chapter":"6","verse":"11","text":"Eens kwam de engel van Jahweh, en zette zich neer onder de terebint in Ofra, dat aan Joasj van Abiézer toebehoorde. Zijn zoon Gedeon was juist bezig, tarwe te dorsen in de perskuip, om ze voor de Midjanieten te verbergen."},{"book":"Rechters","chapter":"6","verse":"12","text":"De engel van Jahweh vertoonde zich aan hem, en sprak hem toe: Jahweh is met u, dappere held!"},{"book":"Rechters","chapter":"6","verse":"13","text":"Gedeon gaf ten antwoord: Och heer, als Jahweh met ons is, waarom overkomt ons dit alles? Waar zijn dan al zijn wonderdaden, waarvan onze vaderen ons verhaalden, als ze zeiden: “Jahweh heeft ons uit Egypte gevoerd!” Want nu heeft Jahweh ons verworpen en in de hand der Midjanieten geleverd."},{"book":"Rechters","chapter":"6","verse":"14","text":"Toen keerde de engel van Jahweh zich naar hem toe, en sprak: Ga, want nu zijt ge sterk! Ge zult Israël uit de hand van Midjan bevrijden; zie, Ik zend u."},{"book":"Rechters","chapter":"6","verse":"15","text":"Maar hij antwoordde: Och heer, hoe zal ik Israël kunnen verlossen? Mijn geslacht is immers het geringste in Manasse, en ik ben de minste in het huis van mijn vader."},{"book":"Rechters","chapter":"6","verse":"16","text":"Maar de engel van Jahweh hernam: Waarachtig, Ik zal met u zijn; ge zult de Midjanieten als één man verslaan."},{"book":"Rechters","chapter":"6","verse":"17","text":"Nu vroeg hij hem: Als ik genade heb gevonden in uw ogen, geef me dan een teken, dat Gij het zijt, die met me spreekt."},{"book":"Rechters","chapter":"6","verse":"18","text":"Ga niet weg van hier, vóór ik bij U terug ben met de gave, die ik U wil aanbieden. Hij antwoordde: Ik blijf hier, tot ge terug zijt."},{"book":"Rechters","chapter":"6","verse":"19","text":"Gedeon ging heen, maakte een geitebokje klaar, en bakte van een maat meel ongedesemd brood. Het vlees legde hij op een schotel, en het nat deed hij in een aarden pot; dit bracht hij naar hem toe onder de terebint, en bood het hem aan."},{"book":"Rechters","chapter":"6","verse":"20","text":"Maar Gods engel zeide tot hem: Neem het vlees en het ongedesemde brood, leg het neer op die steen, en giet er het nat over uit. Toen hij dat gedaan had,"},{"book":"Rechters","chapter":"6","verse":"21","text":"strekte de engel van Jahweh de punt van de staf uit, die hij in zijn hand hield, en raakte er het vlees en het ongedesemd brood mee aan. En er schoot een vuur uit de steen, dat het vlees en het ongedesemd brood verteerde. Toen verdween de engel van Jahweh."},{"book":"Rechters","chapter":"6","verse":"22","text":"Nu wist Gedeon, dat het de engel van Jahweh geweest was. En Gedeon zeide: Ach Jahweh, mijn Heer; daar heb ik, zo waar, den engel van Jahweh van aanschijn tot aanschijn gezien!"},{"book":"Rechters","chapter":"6","verse":"23","text":"Maar Jahweh sprak: Vrede zij u! Wees niet bang; ge zult niet sterven."},{"book":"Rechters","chapter":"6","verse":"24","text":"Toen bouwde Gedeon een altaar voor Jahweh, en noemde het Jahweh-Sjalom. Tot op heden staat het er nog in Ofra van Abiézer."},{"book":"Rechters","chapter":"6","verse":"25","text":"In diezelfde nacht sprak Jahweh tot hem: Neem het vette kalf van uw vader, haal het altaar van Báal omver, en hak de asjera, die erbij staat, aan stukken."},{"book":"Rechters","chapter":"6","verse":"26","text":"Bouw dan op de top van deze versterkte plaats een altaar voor Jahweh, uw God, zoals het behoort; neem het vette kalf en offer het op het hout van de asjera, die ge hebt stuk geslagen."},{"book":"Rechters","chapter":"6","verse":"27","text":"Gedeon koos tien van zijn knechten uit, en deed zoals Jahweh hem gezegd had; maar hij was te bang voor zijn familie en de inwoners der stad, om het overdag te doen, en deed het daarom des nachts."},{"book":"Rechters","chapter":"6","verse":"28","text":"Toen de burgers der stad de volgende morgen opstonden, lag het altaar van Báal omver, de asjera, die erbij stond, in stukken, en het vette kalf als offerande op het nieuw gebouwde altaar."},{"book":"Rechters","chapter":"6","verse":"29","text":"Ze zeiden elkaar: Wie zou dit hebben gedaan? En toen ze eens navroegen en onderzochten, zeide men: Gedeon, de zoon van Joasj, heeft het gedaan."},{"book":"Rechters","chapter":"6","verse":"30","text":"Nu zeiden de burgers der stad tot Joasj: Lever uw zoon uit; hij moet sterven! Want hij heeft het altaar van Báal omver gehaald, en de asjera, die erbij stond, in stukken gehakt."},{"book":"Rechters","chapter":"6","verse":"31","text":"Maar Joasj zei tot allen, die hem omringden: Zijt gij het dan, die Báal moet verdedigen; zijt gij het, die hem moet redden? Die hem durft verdedigen, zal vóór de morgen sterven. Indien hij God is, zal hij zichzelf wel verdedigen, als men zijn altaar vernielt."},{"book":"Rechters","chapter":"6","verse":"32","text":"Die dag gaf hij hem de naam Jeroebbáal, wat betekent: “laat Báal maar tegen hem vechten”, omdat hij zijn altaar heeft vernield."},{"book":"Rechters","chapter":"6","verse":"33","text":"Alle Midjanieten, Amalekieten en stammen uit het oosten waren gezamenlijk de Jordaan overgetrokken en hadden hun legerplaats in de vlakte van Jizreël opgeslagen."},{"book":"Rechters","chapter":"6","verse":"34","text":"Toen dan de geest van Jahweh Gedeon had aangegrepen, stak hij de bazuin; en Abiézer schaarde zich achter hem."},{"book":"Rechters","chapter":"6","verse":"35","text":"Tevens zond hij boden door heel Manasse, en ook zij volgden hem. Eveneens zond hij boden naar Aser, Zabulon, en Neftali, die hem nu tegemoet trokken."},{"book":"Rechters","chapter":"6","verse":"36","text":"Nu sprak Gedeon tot God: Wanneer Gij, zoals Gij beloofd hebt, werkelijk Israël door mij wilt bevrijden,"},{"book":"Rechters","chapter":"6","verse":"37","text":"zie, dan leg ik een wollen vacht op de dorsvloer neer. Valt er nu dauw alleen op die vacht, terwijl de hele grond droog blijft, dan weet ik, dat Gij Israël door mij zult bevrijden, zoals Gij beloofd hebt."},{"book":"Rechters","chapter":"6","verse":"38","text":"Zo geschiedde. En toen hij de volgende morgen opstond en de vacht uitwrong, kreeg hij er een wateremmer vol dauw uit."},{"book":"Rechters","chapter":"6","verse":"39","text":"Daarop sprak Gedeon tot God: Laat uw toorn niet tegen mij ontbranden, wanneer ik U voor een tweede keer vraag: Laat mij nog eens een proef nemen met de vacht; maar nu blijve de vacht alleen droog, en de hele grond worde bedauwd."},{"book":"Rechters","chapter":"6","verse":"40","text":"Zo deed God het in die nacht; de vacht alleen was droog, maar op heel de grond lag dauw."}]}