{"data":[{"book":"1 Kronikel","chapter":"15","verse":"1","text":"David guu hau ana hale i lodo di Waahale o David15.1 di Waahale o David: 2 Samuel 5.6-10, belee noho ieia, nomuli gei mee gu hagatogomaalia dana gowaa labelaa guu hau dana hale laa belee dugu ai Tebedebe o di Hagababa a God."},{"book":"1 Kronikel","chapter":"15","verse":"2","text":"Mee ga helekai, “Ma go digau Levi hua ala e aamo Tebedebe o di Hagababa, idimaa ala go digaula ala ne hilihili go Dimaadua belee aamo di maa, gei e hai hegau gi Mee gaa hana hua beelaa.”15.2 Deuteronomy 10.8"},{"book":"1 Kronikel","chapter":"15","verse":"3","text":"David gaa hai gi nia daangada huogodoo o Israel gi loomoi gi Jerusalem bolo gi gaamai Tebedebe o di Hagababa gi di gowaa dela ne haga togomaalia koia belee dugu di maa."},{"book":"1 Kronikel","chapter":"15","verse":"4","text":"Nomuli gei mee ga gahi mai nia hagadili o Aaron mo digau Levi huogodoo."},{"book":"1 Kronikel","chapter":"15","verse":"5","text":"Uriel, tangada mai digau Levi, mai i di madahaanau o Kohath, e dagi ana daangada e lau madalua (120) ala go digau ni dono madahaanau damana."},{"book":"1 Kronikel","chapter":"15","verse":"6","text":"Asaiah, tangada mai di madahaanau o Merari, e dagi ana daangada e lua lau madalua (220)."},{"book":"1 Kronikel","chapter":"15","verse":"7","text":"Joel, tangada mai di madahaanau o Gershon, e dagi ana daangada e lau motolu (130)."},{"book":"1 Kronikel","chapter":"15","verse":"8","text":"Shemaiah, tangada mai i di madahaanau damana o Elizaphan, e dagi ana daangada e lua lau (200)."},{"book":"1 Kronikel","chapter":"15","verse":"9","text":"Eliel, tangada mai i di madahaanau damana o Hebron e dagi ana daangada e huwowalu (80)."},{"book":"1 Kronikel","chapter":"15","verse":"10","text":"Amminadab, tangada mai i di madahaanau damana o Uzziel, e dagi ana daangada e lau madangaholu maa lua (112)."},{"book":"1 Kronikel","chapter":"15","verse":"11","text":"David gu gahi mai nia gau hai mee dabu go Zadok mo Abiathar, mo digau Levi dogoono go Uriel, Asaiah, Joel, Shemaiah, Eliel, mo Amminadab."},{"book":"1 Kronikel","chapter":"15","verse":"12","text":"Mee ga helekai gi digau Levi, “Goodou go nia dagi o nia madahaanau llauehe o nia daangada o Levi. Heia godou huaidina gi madammaa mo godou ihoo gau Levi, gii mee di godou aamo Tebedebe o di Hagababa o Dimaadua, di God o Israel, gi di gowaa dela gu togomaalia belee dugu di maa."},{"book":"1 Kronikel","chapter":"15","verse":"13","text":"Idimaa goodou hagalee nogo i golo belee gaamai di maa i matagidagi, Dimaadua go tadau God, gu hagaduadua gimaadou ala digi daumaha gi Mee be di madau hai dela belee hai.”"},{"book":"1 Kronikel","chapter":"15","verse":"14","text":"Digau hai mee dabu mo digau Levi gu hagamadammaa nadau huaidina gii mee di haga menege Tebedebe o di Hagababa o Dimaadua, di God o Israel."},{"book":"1 Kronikel","chapter":"15","verse":"15","text":"Digau Levi ne aamo di maa i hongo nia laagau i hongo nadau bakau be di hai Dimaadua ne hagi anga gi Moses gi nia daangada.15.15 Exodus 25.14"},{"book":"1 Kronikel","chapter":"15","verse":"16","text":"David ga helekai gi nia dagi o digau Levi gi haganoho ina nadau gau Levi dulii gi heia nadau daahili hagatenetene gi nadau ‘harp’ mo nadau ‘cymbal’."},{"book":"1 Kronikel","chapter":"15","verse":"17-21","text":"Digaula gu hilihili nia daane aanei mai i lodo di madawaawa o digau hai daahili e hai nadau daahili gi nadau ‘cymbal’ ne hai gi nia baalanga ‘brass’ go Heman, tama daane a Joel, mo dono dangada go Asaph, tama daane a Berechiah, mo Ethan, tama daane a Kushaiah, tangada di madahaanau damana o Merari. Digaula gu hilihili digau Levi aanei: go Zechariah, Jaaziel, Shemiramoth, Jehiel, Unni, Eliab, Maaseiah, mo Benaiah belee hagamaamaa digaula e dadaagala i nadau ‘harp’ i di lee i nua."},{"book":"1 Kronikel","chapter":"15","verse":"22","text":"Chenaniah gu hilihili belee dagi digau hai daahili o Levi, idimaa go mee dela e iloo di hai nia daahili."},{"book":"1 Kronikel","chapter":"15","verse":"23-24","text":"Berechiah mo Elkanah, dalia Obed Edom mo Jehiah, la ne hilihili belee hagaloohi Tebedebe o di Hagababa. Digau hai mee dabu go Shebaniah, Joshaphat, Nethanel, Amasai, Zechariah, Benaiah, mo Eliezer la ne hilihili belee iliili nadau labaa i mua Tebedebe di Hagababa."},{"book":"1 Kronikel","chapter":"15","verse":"25","text":"King David, nia dagi o Israel, mo nia dagi gau dauwa guu hula gi di hale o Obed Edom belee gaamai Tebedebe o di Hagababa, malaa digaula gu tenetene mo di haga hagaamu huoloo giibeni."},{"book":"1 Kronikel","chapter":"15","verse":"26","text":"Digaula guu hai di nadau tigidaumaha gi nia kau daane e hidu ge hidu siibi, e hai gi modongoohia bolo Dimaadua ga hagamaamaa digau Levi ala e aamo Tebedebe o di Hagababa."},{"book":"1 Kronikel","chapter":"15","verse":"27","text":"David nogo ulu di gahu looloo dela ne hai gi nia linen humalia, e hai gadoo be digau hai daahili gi nia lewe, mo Chenaniah di nadau dagi, mo digau Levi ala e aamo Tebedebe. David e ulu labelaa di gahu ‘ephod’."},{"book":"1 Kronikel","chapter":"15","verse":"28","text":"Malaa, digau Israel huogodoo gu hagabuni gi Tebedebe o di Hagababa guu hula gi Jerusalem mo di wwolowwolo gi nua mo di tenetene, e iliili nadau labaa, mo nadau buu, mo nia ‘cymbal’, mo di hai nadau daahili gi nadau ‘harp’."},{"book":"1 Kronikel","chapter":"15","verse":"29","text":"Di nadau gaamai Tebedebe gi lodo di waahale, gei Michal15.29 1 Samuel 18.27  tama ahina a Saul, ga mmada ia i di bontai dulii gi malaelae, ga gidee ia King David e gagaalege mo di hobohobo gi nua i dono tenetene, gei Michal gu de hiihai huoloo gi mee."}]}