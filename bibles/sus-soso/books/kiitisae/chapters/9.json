{"data":[{"book":"Kiitisae","chapter":"9","verse":"1","text":"Yerubaali xa di Abimeleki naxa siga Sikemi a nga xunyie yire. A naxa yi masenyi ti a nga xabilɛ bɛ,"},{"book":"Kiitisae","chapter":"9","verse":"2","text":"«Katarabi Sikemi kuntigie birin ma, ‹Wo wama a xɔn ma Yerubaali xa di tongo solofere birin xa findi wo xa mangɛe ra, ka mixi keren gbansan xa findi wo xa mangɛ ra? Wo xa wo ratu a ma, won findixi wuli keren fasɛ keren nan na.›»"},{"book":"Kiitisae","chapter":"9","verse":"3","text":"A nga xunyie naxa na masenyi birin tagi raba Sikemi kuntigie bɛ. Kuntigie naxa tin birafe Abimeleki fɔxɔ ra, barima e ngaxakerenyi nan nu a ra."},{"book":"Kiitisae","chapter":"9","verse":"4","text":"E naxa gbeti kilo solomasaxan fi a ma, kelife Bali Beriti xa salide kui. Abimeleki naxa kɔbiri so xɛmɛ rabɛɲinxie nun kalabantee yi ra, alako e xa bira a fɔxɔ ra."},{"book":"Kiitisae","chapter":"9","verse":"5","text":"A naxa siga a baba xɔnyi Ofara, a a xunyae birin faxa. Yerubaali xa di tongo solofere birin naxa faxa fanye keren fari, fo Yotami, Yerubaali xa di dɔnxɔɛ, naxan nu bara a nɔxun e ma."},{"book":"Kiitisae","chapter":"9","verse":"6","text":"Sikemi kuntigie nun Beti Milo ɲama birin naxa e malan Sikemi, gɛmɛ belebele nun wuri tofanyi tixi dɛnnaxɛ. E naxa Abimeleki findi mangɛ ra mɛnni."},{"book":"Kiitisae","chapter":"9","verse":"7","text":"Yotami to na fe mɛ, a naxa siga a sa ti Garisimi geya fari, a fa a fala a xui itexi ra, «Sikemi kuntigie, xa wo wama nɛ Ala xa a tuli mati wo ra, wo xa wo tuli mati n tan na."},{"book":"Kiitisae","chapter":"9","verse":"8","text":"Lɔxɔɛ nde, wuri bilie naxa a natɛ e xa mangɛ keren sugandi. E naxa a fala oliwi bili bɛ, ‹Findi muxu xa mangɛ ra.›"},{"book":"Kiitisae","chapter":"9","verse":"9","text":"Kɔnɔ oliwi bili naxa e yaabi, ‹N tan mu gbilenma n ture raminife fɔxɔ ra, ture naxan findima binya se ra Ala nun mixie bɛ, alako n xa nu sa n iyan wuri bilie xun.›»"},{"book":"Kiitisae","chapter":"9","verse":"10","text":"«Wuri bilie naxa a fala xɔrɛ bili bɛ, ‹I tan xa fa be, i xa findi muxu xa mangɛ ra.›"},{"book":"Kiitisae","chapter":"9","verse":"11","text":"Kɔnɔ xɔrɛ bili naxa a fala e bɛ, ‹N tan mu gbilenma n bogi ɲɔxunmɛ fanyi raminife fɔxɔ ra, alako kansan n xa nu sa n iyan wuri bilie xun.›»"},{"book":"Kiitisae","chapter":"9","verse":"12","text":"«Wuri bilie naxa a fala wɛni bili bɛ, ‹I tan xa fa be, i xa findi muxu xa mangɛ ra.›"},{"book":"Kiitisae","chapter":"9","verse":"13","text":"Kɔnɔ wɛni bili naxa e yaabi, ‹N tan mu gbilenma n ma wɛni raminife fɔxɔ ra naxan Ala nun mixie rasɛɛwama, alako kansan n xa nu sa n iyan wuri bilie xun.›»"},{"book":"Kiitisae","chapter":"9","verse":"14","text":"«Na kui wuri bilie naxa a fala tunbe kunsi bɛ, ‹I tan xa fa be, i xa findi muxu xa mangɛ ra.›"},{"book":"Kiitisae","chapter":"9","verse":"15","text":"Tunbe kunsi naxa wuri bilie yaabi, ‹Xa wo waxi ɲanige fanyi nan nabafe n bɛ alako n xa findi wo xa mangɛ ra, wo fa be, wo xa fa lu n niini bun ma. Xa na mu a ra, tɛ minima nɛ tunbe kunsi kui, a Liban wuri bili fanyi birin gan.›»"},{"book":"Kiitisae","chapter":"9","verse":"16","text":"Yotami man naxa a masen e bɛ, «Yakɔsi, wo tan Abimeleki findife mangɛ ra, wo a rabaxi tinxinyi nan ma? Wo fe fanyi nan nabaxi Yerubaali nun a xa denbaya ra na ki? Wo a xa fe fanyi sare ragbilenxi a ma na ki nɛ?"},{"book":"Kiitisae","chapter":"9","verse":"17","text":"N baba gere soxi nɛ wo tan bɛ, a a nii fi gere ma, a wo ratanga Madiyankae bɛlɛxɛ i."},{"book":"Kiitisae","chapter":"9","verse":"18","text":"Kɔnɔ wo tan, wo bara keli n baba xa denbaya xili ma to lɔxɔɛ, wo bara a xa di xɛmɛ mixi tongo solofere faxa fanye keren fari, wo fa Abimeleki findi mangɛ ra kuntigie xun ma Sikemi. Wo bara Gedeyon xa konyi ginɛ xa di findi wo xa mangɛ ra, barima wo ngaxakerenyi lanxi a tan nan ma."},{"book":"Kiitisae","chapter":"9","verse":"19","text":"Xa na birin kelixi ɲanige fanyi nun tinxinyi nan ma Yerubaali nun a xa denbaya mabiri, awa wo tan nun Abimeleki xa rafan wo boore ma."},{"book":"Kiitisae","chapter":"9","verse":"20","text":"Xa na mu a ra, tɛ xa mini Abimeleki, a xa Sikemi kuntigie nun Beti Milo mixie gan. Tɛ xa mini e fan ma, a xa Abimeleki gan!»"},{"book":"Kiitisae","chapter":"9","verse":"21","text":"Yotami naxa keli naa, a sa a nɔxun Beeri, dɛnnaxɛ makuya a taara Abimeleki ra."},{"book":"Kiitisae","chapter":"9","verse":"22","text":"Abimeleki naxa Isirayila yamari ɲɛ saxan bun ma."},{"book":"Kiitisae","chapter":"9","verse":"23","text":"Na tɛmui, Ala naxa xaxili kobi raso Abimeleki nun Sikemi kuntigie tagi. Sikemi kuntigie fa Abimeleki yanfa."},{"book":"Kiitisae","chapter":"9","verse":"24","text":"Na kui e birin xa e xa fe ɲaaxi sare sɔtɔ. Abimeleki nu bara a ngaxakerenyie faxa, Yerubaali xa di tongo solofere. Sikemikae nu bara Abimeleki mali na faxɛ tife ra."},{"book":"Kiitisae","chapter":"9","verse":"25","text":"Sikemi kuntigie naxa mixie ti yanfanteya ra Abimeleki xili ma geyae xun tagi, e nu mixie fɛtɛnkɛn naxee nu dangima kira ra e yire. Abimeleki naxa na fe mɛ."},{"book":"Kiitisae","chapter":"9","verse":"26","text":"Lɔxɔɛ nde Ebedi xa di Gaali nun a xunyae naxa fa Sikemi. Taa kuntigie naxa lanlanteya sa a ma."},{"book":"Kiitisae","chapter":"9","verse":"27","text":"E birin naxa siga wɛni bilie yire, e xa wɛni bogi ba. E naxa na bogie bundu, e fa xulunyi ti. E naxa so e xa ala batude kui, e naxa e dɛge, e e min, e fa Abimeleki danka."},{"book":"Kiitisae","chapter":"9","verse":"28","text":"Ebedi xa di Gaali naxa a fala e bɛ, «Won tan Sikemikae luxi Abimeleki xa nɔɛ bun ma munfe ra? Yerubaali xa di xa mu lanxi a ma? Abimeleki mu Sebulu xa findixi taa gomina ra? A lanma wo xa lu Hamori xa mixie tan xa yaamari bun ma, barima Hamori nan Sikemi benba ra. Won luxi Abimeleki xa mangɛya bun ma munfe ra?"},{"book":"Kiitisae","chapter":"9","verse":"29","text":"Xa Sikemikae fa bira n tan fɔxɔ ra nu, n Abimeleki kerima nɛ keren na.» Na masenyi dangi xanbi, Gaali naxa a fala Abimeleki bɛ, «I xa sɔɔrie ramini, won xa gere.»"},{"book":"Kiitisae","chapter":"9","verse":"30","text":"Sebulu, taa gomina to Ebedi xa di Gaali xa masenyi mɛ, a bɔɲɛ naxa te."},{"book":"Kiitisae","chapter":"9","verse":"31","text":"A naxa xɛɛrae xɛɛ gundoɲɔxɔɲa ra Abimeleki xɔn, e xa a fala a bɛ, «Ebedi xa di Gaali nun a xunyae bara fa Sikemi, e na taa mixie bɔɲɛ ratefe i xili ma."},{"book":"Kiitisae","chapter":"9","verse":"32","text":"Keli, i xa fa to kɔɛ ra, i tan nun ɲama naxan birin biraxi i fɔxɔ ra, wo xa taa mɛlɛn."},{"book":"Kiitisae","chapter":"9","verse":"33","text":"Subaxɛ, i xa keli, i fa taa suxu. Gaali nun a xa mixie na ti wo ya ra, wo xa wo sɛnbɛ masen e bɛ.»"},{"book":"Kiitisae","chapter":"9","verse":"34","text":"Abimeleki nun a xa sɔɔri xundɛ naani naxa keli kɔɛ ra, e sa Sikemi mɛlɛn."},{"book":"Kiitisae","chapter":"9","verse":"35","text":"Ebedi xa di Gaali to keli gɛɛsɛgɛ, a sa ti taa sode dɛ ra, Abimeleki nun a xa sɔɔrie naxa mini kɛnɛ ma."},{"book":"Kiitisae","chapter":"9","verse":"36","text":"Gaali to sɔɔrie to, a naxa a fala Sebulu bɛ, «Ɲama nde nan na gorofe geya fari yi ki.» Sebulu naxa a yaabi, «I geya niini nan findixi mixie ra na ki.»"},{"book":"Kiitisae","chapter":"9","verse":"37","text":"Gaali man naxa a fala, «Ɲama yati nan na gorofe taa kui yi ki. Ɲama gbɛtɛ fan na fafe sematoe xa wuri bili kira xɔn.»"},{"book":"Kiitisae","chapter":"9","verse":"38","text":"Sebulu naxa a yaabi, «I xa wɔyɛn xungbe na minden, i tan naxan nu a falama, ‹Sikemi luxi Abimeleki xa yaamari bun ma munfe ra?› I mu nu yi mixie konbi xɛ? Siga, i sa e gere.»"},{"book":"Kiitisae","chapter":"9","verse":"39","text":"Gaali naxa ti Sikemi kuntigie ya ra, e naxa Abimeleki gere."},{"book":"Kiitisae","chapter":"9","verse":"40","text":"Mixi gbegbe naxa faxa taa sode dɛ ra. Abimeleki naxa Gaali keri"},{"book":"Kiitisae","chapter":"9","verse":"41","text":"han Aruma. Sebulu naxa Gaali ngaxakerenyie keri Sikemi kui, hali keren, a mu lu naa."},{"book":"Kiitisae","chapter":"9","verse":"42","text":"Na kuye iba, ɲama naxa siga daaxa. Abimeleki to na fe kolon,"},{"book":"Kiitisae","chapter":"9","verse":"43","text":"a naxa sɔɔrie tongo, a e itaxun xundɛ saxan na. E naxa e nɔxun daaxa han ɲama birin naxa mini, e fa keli e xili ma, e e bɔnbɔ."},{"book":"Kiitisae","chapter":"9","verse":"44","text":"Abimeleki xa xundɛ naxa sa ti taa sode dɛ ra. Boore xundɛ firinyi naxa sin na mixie ma, naxee nu na daaxa, e naxa e birin sɔntɔ."},{"book":"Kiitisae","chapter":"9","verse":"45","text":"Abimeleki naxa gere so na taa ma yanyi birin, han a naxa nɔ a ra, a mɛnnikae birin faxa. A man naxa na taa rabira, a fɔxɛ sa na ma."},{"book":"Kiitisae","chapter":"9","verse":"46","text":"Sikemikae naxee luxi, e to na fe mɛ, e naxa so Eli Beriti kuye xa salide kui."},{"book":"Kiitisae","chapter":"9","verse":"47","text":"E naxa sa a fala Abimeleki bɛ, a Sikemi taa kuntigie bara malan salide kui."},{"book":"Kiitisae","chapter":"9","verse":"48","text":"Na kui Abimeleki naxa te Salamon geya fari nun ɲama naxan nu biraxi a fɔxɔ ra. Abimeleki naxa beera suxu a bɛlɛxɛ. A naxa wuri salonyi nde sɛgɛ, a a sa a kɔn ma. Na xanbi, a naxa a fala ɲama bɛ naxan nu biraxi a fɔxɔ ra, «Wo bara a to n naxan nabaxi? Wo fan xa na mɔɔli raba mafuren mafuren.»"},{"book":"Kiitisae","chapter":"9","verse":"49","text":"Ɲama birin naxa wuri salonyi keren keren sɛgɛ, e fa bira Abimeleki fɔxɔ ra. E naxa na wurie ti na salide sode dɛ ra, e fa tɛ so, e mixi birin gan. Sikemika wulu keren, ginɛe nun xɛmɛe, naxa sɔntɔ na ki."},{"book":"Kiitisae","chapter":"9","verse":"50","text":"Na dangi xanbi, Abimeleki naxa siga Tebeti, a xa mɛnnikae gere. A to yonkinde yailan mɛnni, a naxa nɔ Tebeti ra."},{"book":"Kiitisae","chapter":"9","verse":"51","text":"Makantade itexi nde nu na taa tagi, xɛmɛe nun ginɛe naxa sa e nɔxun mɛnni, a nun taa kuntigie. E naxa na balan e xun ma, e tixi na fari."},{"book":"Kiitisae","chapter":"9","verse":"52","text":"Abimeleki to mɛnni li, a naxa makɔrɛ a naadɛ ra alako a xa tɛ sa na ma."},{"book":"Kiitisae","chapter":"9","verse":"53","text":"Na nan lan ginɛ nde naxa mɛngi din se gɛmɛ daaxi sin Abimeleki xunyi, a xunyi naxa bɔɔ."},{"book":"Kiitisae","chapter":"9","verse":"54","text":"Abimeleki naxa a fala a xa fonike bɛ, naxan nu a xa geresose xaninma, a naxɛ, «I xa santidɛgɛma ba a tɛɛ i, i xa n naɲɔn, alako mixi naxa a fala ginɛ nan n faxaxi.» Na kui na fonike naxa a sɔxɔ santidɛgɛma ra, a a faxa."},{"book":"Kiitisae","chapter":"9","verse":"55","text":"Isirayila xɛmɛe to a to Abimeleki bara faxa, e birin naxa gbilen e xɔnyi."},{"book":"Kiitisae","chapter":"9","verse":"56","text":"Na kui Ala Abimeleki xa wali kobi ragbilen nɛ a ma, a naxan naba a baba ra, a xunya tongo solofere faxafe ra."},{"book":"Kiitisae","chapter":"9","verse":"57","text":"Ala na tɔɔrɛ birin nagbilen nɛ Sikemikae ma e xa kobiɲa sare ra. Yerubaali xa di xɛmɛ Yotami xa dankɛ naxa e birin nayarabi."}]}