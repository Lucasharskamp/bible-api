{"data":[{"book":"Woshetswotsi","chapter":"10","verse":"1","text":"K'isari datsatse befo K'orneliyosi eteets ash iko fa'e b́ teshi, bíwere Rom datsatsi kes'fuwots shirotse «It'aliy brgediya» eteyiruwotse bali naasha b́ teshi."},{"book":"Woshetswotsi","chapter":"10","verse":"2","text":"Bíwere b́ maa ash jamonton Ik'o shattsonat Ik'a b́ Ik'ifoni b́ teshi, ayhudiyotsi tugretsuwotsno b́ tep'foni, Ik'o mantso jam aawosh b́ k'onfoni."},{"book":"Woshetswotsi","chapter":"10","verse":"3","text":"Ik aawu jed'i sa'atok'on melakiyo bíyok t'int «K'orneliyoso!» ett b́ s'egfere shants bek'on b́ bek'i."},{"book":"Woshetswotsi","chapter":"10","verse":"4","text":"T'iwints dek't Ik'i melakiyo maants s'iilt tek'on «Doonzono! eebi b́ naaroni?» bí eti."},{"book":"Woshetswotsi","chapter":"10","verse":"5","text":"Ando ashuwotsi Iyop'e maantsan woshar P'et'rosi eteyiruwo Smoni s'egiwe,"},{"book":"Woshetswotsi","chapter":"10","verse":"6","text":"And bíhe ats k'ari ganoke fa'a gook' shik'iruwo Smon meyitse ib wotatniye b́ beyri.»"},{"book":"Woshetswotsi","chapter":"10","verse":"7","text":"Han keewts melakiyo bíatse k'aleyat bíamtsok'oon K'ornoliyos b́ mootse fiinefnef gitetsuwotsnat bíats t'ints wotaderwotsitse Ik' shatf iko s'eegdek't"},{"book":"Woshetswotsi","chapter":"10","verse":"8","text":"Jam keewonowere boosh b́ keewiyakon Iyop'emaants boon b́woshi."},{"book":"Woshetswotsi","chapter":"10","verse":"9","text":"Yaats guurok'on bo amt kitok bot'iints shirt sa'atok'on P'et'ros b́ beef moo abaatse gaad'otse Ik'o b́ k'onfera b́keshi."},{"book":"Woshetswotsi","chapter":"10","verse":"10","text":"Manorowere P'et'ros k'ak'wutsat ik keewo moosh b́ geyi, aawu mishonu k'aniyeyirwok'o bek'on bí ats b́be'eyi."},{"book":"Woshetswotsi","chapter":"10","verse":"11","text":"B́bek'ts bek'onuwere Daro k'esheb́wutsere awd kaaton detsdek'ets eents taho arts keewo datsats b́ oot'fera."},{"book":"Woshetswotsi","chapter":"10","verse":"12","text":"Man abatsnowere k'osh k'osh naari s'ootswots bogeroon geetseyiru azeetsuwotsnat darotse bidiru kafuwotsuwere tahmanitse fa'ano botesh."},{"book":"Woshetswotsi","chapter":"10","verse":"13","text":"Manoor «P'et'rosoo! Tuur Shuh de'er moowe!» etiru k'aaro b́shishi."},{"book":"Woshetswotsi","chapter":"10","verse":"14","text":"P'et'rosmó «Doonzono! woteratse! Taa s'ayin woterawo wee kim keewo maa danaktane» bít."},{"book":"Woshetswotsi","chapter":"10","verse":"15","text":"Ando aaninuwere «Ik'o s'ayin b́woshtso, kima eto neesh geyiratse» Etiru k'aaro aaniyi b́shishi."},{"book":"Woshetswotsi","chapter":"10","verse":"16","text":"Manuwere keezoto b́wotiyako tah arts keewuman manoor Daromaants k'aaúdek'eyi."},{"book":"Woshetswotsi","chapter":"10","verse":"17","text":"P'et'ros bek'an biitso «Eegek'úna b́wotiti?» Etfetst b́ nibots b́ kic'efere K'ornoliwos woshts ashuwots aatt Sim'on moo daatsdek't b́fengeshats boned'fere botesh,"},{"book":"Woshetswotsi","chapter":"10","verse":"18","text":"S'eegtnurewe «P'et'rosi eteefo Sim'on ib wotat beyiruwo hanokneya b́fa'oni» ett bo aati."},{"book":"Woshetswotsi","chapter":"10","verse":"19","text":"P'et'ros bek'i keewuman biitso gawoke b́befere S'ayin shayiro bísh hank'o bíeti, «Eshe keez ashuwots neen geefne,"},{"book":"Woshetswotsi","chapter":"10","verse":"20","text":"Tuur ood'e, boon woshtso taa twottsosh hake baka nieraawon bonton amee.»"},{"book":"Woshetswotsi","chapter":"10","verse":"21","text":"P'et'roswere oot't ashuwotsok amt, «Eshe, Itgeyiru asho taane, eegoshe itweyi?» bí eti."},{"book":"Woshetswotsi","chapter":"10","verse":"22","text":"Bowere «No noweyiye báli naasho K'ornelewosokne, bíhe Ayhudi ash ash jamwots bo mangiyiru Ik'i ash dooniye, neen b́ moots s'eegiyir n etetuwo b́ k'ebetuwok'o S'ayin melakiyo bísh kitst keewure» bo et."},{"book":"Woshetswotsi","chapter":"10","verse":"23","text":"P't'rosu moots boon kindsht bí ibiyakon k'ondek'tnuwere b́ k'eezi."},{"book":"Woshetswotsi","chapter":"10","verse":"24","text":"Gitl aawotso K'isari bo bodi, K'orneliyosu b́ jaguwotsnat bíats t'ints b́ tohuwotsi s'eegdek't P'et'rosi b́kotiri."},{"book":"Woshetswotsi","chapter":"10","verse":"25","text":"P'et'ros moots b́ kindor K'orneliyos bíyok t'int b́ tufi shirots dihit bín b́ k'oni."},{"book":"Woshetswotsi","chapter":"10","verse":"26","text":"P'et'rosmó «Tuuwe! Taa neenk'o ash taane!» ett b́ tizi."},{"book":"Woshetswotsi","chapter":"10","verse":"27","text":"Bínton keewefetst gitso maants b́ kindor ay ashuwots ko'edek't bo befere b́ daatsi."},{"book":"Woshetswotsi","chapter":"10","verse":"28","text":"Bosh hank'o b́ eti, «Ayhudi wotts ashosh k'osh ashonton ik wotonat b́moots kindo nemo b́ bazitsok'o itworu it tookon danfte, ernmó konuworu s'ayin woterawo wee kima ti erawok'o Ik'o taash kitsre."},{"book":"Woshetswotsi","chapter":"10","verse":"29","text":"Mansh taash woshewor ik k'efalo tweyi, eshe eegosh taan it s'eegtsok'owo danosh geefe.»"},{"book":"Woshetswotsi","chapter":"10","verse":"30","text":"K'orneliyosu hank'o bíeti, «Awd aawoniye shin ewaar jed'i sa'aton t mootse Ik'o tk'onfera t teshi, eshe, tgawraniye ik asho goliru taho tahedek't t shinats b́ need'i,"},{"book":"Woshetswotsi","chapter":"10","verse":"31","text":"Hank'owere taash bí eti, ‹K'orneliyoso! Ik'o n k'ono shishre, t'owwotsi ntep'irwo gawure,"},{"book":"Woshetswotsi","chapter":"10","verse":"32","text":"Eshe Iyop'e maants ashuwotsi woshar P'et'rosi eteyiruwo Sim'oni s'egiwe, bíwere ats k'ari ganoke fa'a gook' shiik'fo Simon mootse ibo wotatniye b́ beyiri,›"},{"book":"Woshetswotsi","chapter":"10","verse":"33","text":"Mansh manoor wosheets ashuwotsi niyok twoshi, neewere n waatsotse sheenge nfini, eshe Ik'o nkeewituwok'o neesh keewuwe bietts jamo shishosh noúnets Ik'i shinatse hanok kaku weerone.»"},{"book":"Woshetswotsi","chapter":"10","verse":"34","text":"P'et'ros hank'o ett keewo dek't b́tuwi, «Arikon Ik'o asho ashaatse b́ bogabogshrawok'o t'iwintsdek'ree,"},{"book":"Woshetswotsi","chapter":"10","verse":"35","text":"Aawoki dats asho b́wotiyalor Ik' sharr kááwu keewo b́ finitka wotiyal Ik'o bín k'ebetuwe."},{"book":"Woshetswotsi","chapter":"10","verse":"36","text":"Ik'o aap'tso Isra'elsh b́wooshtsok'o daneke, Jami doonzo Iyesus Krstosn jeeno nabfere b́ waawere boshee."},{"book":"Woshetswotsi","chapter":"10","verse":"37","text":"Yohans gupi jango nabo b́ tuutsortson Gelilitse tuut Yhud dats jamatse wotts keewo danfte."},{"book":"Woshetswotsi","chapter":"10","verse":"38","text":"«Dabtnu Ik'o Nazrettso Iyesusi S'ayin shayiron b́ futtsok'onat angono b́ imtsok'o danfte, Ik'onuwere bínton b́ fa'otse bíwere sheeng keewo finefere Dabilosn detsets jamwots kashifere b́ gúúri."},{"book":"Woshetswotsi","chapter":"10","verse":"39","text":"«Yhud gat'eriyotsnat Iyerusalem kitotse b́ k'alts keewu jamosh no gawu noone, bomó bín mitats jitdek't boúd'i."},{"book":"Woshetswotsi","chapter":"10","verse":"40","text":"Ernmó Ik'o keezl aawots k'irotse tizt b́ be'etuwok'o b́ woshi."},{"book":"Woshetswotsi","chapter":"10","verse":"41","text":"B́ be'ewwere shin shnon Ik'on marat'ets gawwotssha bako ash jamoshaliye, bíwere k'irotse b́ tuwiyakon no bonton iknon maat úshats gawwots no nee,"},{"book":"Woshetswotsi","chapter":"10","verse":"42","text":"Keewuhan ashuwotssh no shishituwok'o bíwere kashetswotsnat k'irtsuwotsats bíangshituwok'o Ik'oke naashiyetso b́ wottsok'o no gawituwok'o noon azazere."},{"book":"Woshetswotsi","chapter":"10","verse":"43","text":"Bín amanitu jamo b́ shútson morrosh oorowe eto b́ daatsituwok'o nebiyi jamwots bísh gawitune.»"},{"book":"Woshetswotsi","chapter":"10","verse":"44","text":"P'et'ros man b́ keewor b́ keewiruman shishts ash jametsuwotsats S'ayin shayiro b́ oot'i."},{"book":"Woshetswotsi","chapter":"10","verse":"45","text":"P'et'rosnton waatsuwots gof amts ayhudiwotsitsi Krstiyaniwotsitse Ik'o Ik'i ash Woteraw ashuwotssh S'ayin shayiro b́ imtsok'o bo bek'tsok'on bo adi."},{"book":"Woshetswotsi","chapter":"10","verse":"46","text":"Ik'i ash Woteraw ashuwotssh S'ayin shayiro imetsok'o dantsuwotswere handr noon keewon keewufetst Ik'o údon bomangifere bo shishtsotsna. Manoor P'et'ros"},{"book":"Woshetswotsi","chapter":"10","verse":"47","text":"«Ashaanots nokok'o S'ayin shayiro dek'reene, béré, bo aatson boguperawok'o kone baziti?» ett b́ keewi."},{"book":"Woshetswotsi","chapter":"10","verse":"48","text":"Mansh Iyesus Krstos shútson bogupetuwok'o bíazazi, Maniyere il P'et'ros bonton muk' aawwotssh b́teshetuwok'o bok'oni."}]}