{"data":[{"book":"Nayohana","chapter":"2","verse":"1","text":"Nihuku no neraru ahokhalha arusi iwani yo Ukaana, ilhapo yo Ugalilaya, anumwanawe Yesu aari wowo,"},{"book":"Nayohana","chapter":"2","verse":"2","text":"ni Yesu aholhalheiya vamoka ni owiittucha awe wa arusini uwo."},{"book":"Nayohana","chapter":"2","verse":"3","text":"Idivai yamalheke, anumwanawe nkayaamwiirelha Yesu, “Idivai ihomalha.”"},{"book":"Nayohana","chapter":"2","verse":"4","text":"Yesu nkaakhulha, “Maanyi, nlhatu waani nnokiirelha chiicho. Ikatema aka khinaaya.”"},{"book":"Nayohana","chapter":"2","verse":"5","text":"Anumwane Yesu aheerelha akarumiya, “Ittu iriyoothe inohalha awe uhimeriani mpangeke.”"},{"book":"Nayohana","chapter":"2","verse":"6","text":"Ayahudi ahanaa malhemalhelho o ukhucha. Wo yoyo nlhatu uyo etu, chahokhalha vavawo miapu cho malhuku nthanu ni mmoka. Ni kila mwaapu mmoka waahelhiya maashi wo umalhaka madumu makani makhumi melhi ama makhumi mararu."},{"book":"Nayohana","chapter":"2","verse":"7","text":"Yesu nkeerelha akarumiya, “Nchariheke maashi mmiapuni mmo.” Ni ayo nkayaacharihacha maashi mpaka nchulhu tetetete."},{"book":"Nayohana","chapter":"2","verse":"8","text":"Yesu nkeerelhacha akarumiya, “Vano nrikeke ni waarwehelha nankawa.” Nkayaarika ni waarwehelha nankawa,"},{"book":"Nayohana","chapter":"2","verse":"9","text":"maashi yaathathuwilhe vano ukhalha idivai, ni ayo nkayaalhawiha. Nansho khayaachuwenlhe wiira ikhumme uyi. Nansho akarumiya alhe yaari achuwelhaka ukhumelhenlhe aya. Nankawa nkeehana abwana arusi,"},{"book":"Nayohana","chapter":"2","verse":"10","text":"nkoolhumacha eerelhaka, “Attu onkhaye ampachera thoko ukawa idivai yo uchiva, yamalhaka phi nokawa aya idivai yooririya. Nansho inyuva nhoshunga idivai yo uchiva mpaka nna!”"},{"book":"Nayohana","chapter":"2","verse":"11","text":"Yesu aapannge yeyo yo ushangiha yo uchokholha iyo Ukaana ilhapo yo Ugalilaya, wowo nkooniha nthimicho wawe, ni owiittucha awe nkayanrumelhelha."},{"book":"Nayohana","chapter":"2","verse":"12","text":"Arusi amalheke, Yesu ni anumwanawe vamoka ni ashihimawe ni owiittucha awe, nkayaarwaa Ukapenaumu ni ukhalha wowo wo mahuku vakani."},{"book":"Nayohana","chapter":"2","verse":"13","text":"Isikuukuu yo Pasaka ya Ayahudi yaari inaatamenrie, paahi etu Yesu nkarwaa Uyerusalemu."},{"book":"Nayohana","chapter":"2","verse":"14","text":"Wowo, u Inupa ya Nlhuku nkaaphwanya attu athumihaka ing'ope, ikhondoro, ni ikhunda, ni attu o wakakaniha nchurukhu anari anakhanlhanche mmamezani mwaya aakakhanihaka nchurukhu."},{"book":"Nayohana","chapter":"2","verse":"15","text":"Nkaakorosha ikopo yo nttondoro, nkoomolhacha ashinama onkhaye vathe, ikhondoro vamoka ni ing'ope, nkaapitikulhacha imeza chaya, ni umwarushacha nchurukhu u Inupa ya Nlhuku mmo,"},{"book":"Nayohana","chapter":"2","verse":"16","text":"nkeerelha alhe aathumiha ikhunda alhe wiira, “Nthamihache chilha chittu chilha vaa! Nhipange inupa ya Athumwanaka ukhalha nipuro no upangelha maronda!”"},{"book":"Nayohana","chapter":"2","verse":"17","text":"Owiittucha awe nkoopuwelha iholhepiya nhina Malhove Matakatifu wiira, “Uttuna waka inupa inyu Apwiiya Nlhuku unokiiva, ukipahaka thoko mooro.”"},{"book":"Nayohana","chapter":"2","verse":"18","text":"Aholhelhi a Ayahudi nkayaamwakhulha Yesu wo unkoha, “Nnaapangeke cho ushangiha chaani wooniha wiira nhanaa ikuru yo upangacha yoyo mwaha uyo?”"},{"book":"Nayohana","chapter":"2","verse":"19","text":"Yesu nkaakhulha, “Nkaphomolhani ilha inupa ya Nlhuku ilha, ni mii kinotheka tho wo mahuku mararu.”"},{"book":"Nayohana","chapter":"2","verse":"20","text":"Vavawo Ayahudi nkayeera, “Ilha inupa ya Nlhuku ilha, yaathekiye wo umalhaka iyaakha makhumi ncheshe ni sita, chani, inyuva nnottuna utheka chani wo mahuku mararu?”"},{"book":"Nayohana","chapter":"2","verse":"21","text":"Nansho inupa yaarerihelha awe Yesu yaari iruttu awe."},{"book":"Nayohana","chapter":"2","verse":"22","text":"Paahi etu vaahihimushiye awe ukhuma nnookhwani, owiittucha awe ahoopuwelha wiira aholhohera yayo, nkayaarumelhelha Malhove Matakatifu, yaahimianche awe Yesu."},{"book":"Nayohana","chapter":"2","verse":"23","text":"Yesu vaari awe Uyerusalemu wo isikuukuu yo Pasaka, attu enchi yahorumelhelha nchina nawe yooneke cho ushangiha cheera awe wo uhimiechesha."},{"book":"Nayohana","chapter":"2","verse":"24","text":"Nansho Yesu khaari ni nrima ni ayo ukhalhawaya ahaachuwelhacha onkhaye."},{"book":"Nayohana","chapter":"2","verse":"25","text":"Khaarina nlhatu wo uhimiechesha uriyoothe, ukhalhawaya ahochuwelha rata chene chittu chonkhaye chiri munrimani mwaya."}]}