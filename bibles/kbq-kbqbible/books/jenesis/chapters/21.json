{"data":[{"book":"Jenesis","chapter":"21","verse":"1","text":"Ra Anumzamo'ma huvempa kema ko'ma Serama hunte'nere, Serana eri knare hunte'ne."},{"book":"Jenesis","chapter":"21","verse":"2","text":"Sera'a amu'ene huno ne' mofavre kasente'ne. Abrahamu'a ozafa retegeno kasentegahane huno Anumzamo'ma asami'nea kna egeno kasente'ne."},{"book":"Jenesis","chapter":"21","verse":"3","text":"Abrahamu'a Sera'ma kasentea ne'mofavregura Aisaki'e huno agi'a ante'ne."},{"book":"Jenesis","chapter":"21","verse":"4","text":"Hanki Abrahamu'a nemofo Aisakina 8'a zagegna manitegeno, Anumzamo'ma asmi'nea kante anteno agoza anona taga hunte'ne."},{"book":"Jenesis","chapter":"21","verse":"5","text":"Abrahamu'a 100'a zagegafu mani'tegeno Sera'a mofavre Aisakina kasente'ne."},{"book":"Jenesis","chapter":"21","verse":"6","text":"Hagi Sera'a amanage hu'ne, Anumzamo naza hige'na kizaneroe. Vahe'mo'za antahisu'za nagrane muse nehu'za kiza regahaze."},{"book":"Jenesis","chapter":"21","verse":"7","text":"Anage huteno Sera'a amanage huno hu'ne, Iza Abrahamuna, Sera'a mofavre'a ante omigahie huno hugahie? Ana hu'neanagi menina agra ozafarefinka mofavre kase amue."},{"book":"Jenesis","chapter":"21","verse":"8","text":"Ana Mofavremo nena huno ami a'o nehigeno, Abrahamu'a ra ne'za kre'ne."},{"book":"Jenesis","chapter":"21","verse":"9","text":"Mago zupa Sera'a keana Haga, Isipi a'mofo mofavre Abrahamunteti ante'nea ne'mo avaharo nehigeno ke'ne."},{"book":"Jenesis","chapter":"21","verse":"10","text":"Sera'a amanage huno Abrahamuna asami'ne, Erizanti'a e'neria a'ene mofavre'anena zanahenatigeke vi'o, eri'za a'mofo mofavremo'a fenonka'a e'origahie. Hagi mofavre'nimo Aisaki erigahie."},{"book":"Jenesis","chapter":"21","verse":"11","text":"Anage nehigeno nentahino, Abrahamu'a mofavre'agura tusi rimpagna hu'ne."},{"book":"Jenesis","chapter":"21","verse":"12","text":"Hianagi Anumzamo'a amanage huno asami'ne, Abrahamuga krimpa havizana osuo. Na'ankure mofavrene eri'za a' kagura kagesa ontahio, Sera'ma nanekema kasamiaza huo, Aisakimpinti kagehe'za fore hugahaze."},{"book":"Jenesis","chapter":"21","verse":"13","text":"Eri'za a'mofo mofavrefintira Nagra zamazeri hakare ha'nena, rankuma ante'za manigahaze. Na'ankure zamagra kagri kageheze."},{"book":"Jenesis","chapter":"21","verse":"14","text":"Hanki Abrahamu'a nanterame otino bretine, zagagafa avufgare tro hu'naza tafempi tinafino Haga afunte nenteno, mofavre'a avrenemino hunte'ne. Hanki Haga'a atreno Berseba ka'ma kopi vuno umani'ne."},{"book":"Jenesis","chapter":"21","verse":"15","text":"Hagi zagagafa avufgaretima tro'ma hu'naza tintafempi ti'mo'ma vagaregeno'a, mofavre'a osi zafamofo tonapi ome ante'ne."},{"book":"Jenesis","chapter":"21","verse":"16","text":"Ana huteno kevema ahetregeno nevia avamente Haga'a umanineno amanage hu'ne, Negesugeno mofavreni'a fri zankura navresra hie, nehuno krafa huno zavi ate'ne."},{"book":"Jenesis","chapter":"21","verse":"17","text":"Hianagi ne' mofavremofo zavike'a, Anumzamo'a antahi'ne, Anumzamofo ankeromo monafinti amanage hu'ne, Hagaga kagripina na'a hu'ne? Korera osuo, antuma mani'neno ne'mofavremo'ma zavima neteana Anumzamo'a antahi'ne."},{"book":"Jenesis","chapter":"21","verse":"18","text":"Otinka vunka ne'mofavre azante ome azeri otinka avro, Nagra azeri ra hanugeno, tusi'a vahe fore huno rankuma antegahie."},{"book":"Jenesis","chapter":"21","verse":"19","text":"Anage nehuno Anumzamo'a ana a'mofo avurga azeri hari higeno keana, mago tinkeri me'negeno keteno vuno zagagafa avufgareti tro'ma hu'naza tafempi tina afino ana mofavrea ome amigeno ne'ne."},{"book":"Jenesis","chapter":"21","verse":"20","text":"Hagi Anumzamo'a ana ne'mofavrene mani'negeno nena huno, ka'ma mopafina atima ahe'zantera harfa ne' mani'ne."},{"book":"Jenesis","chapter":"21","verse":"21","text":"Agra ka'ma mopafi Parani mani'negeno, nerera'a Isipi mopareti a' ome avreno eme ami'ne."},{"book":"Jenesis","chapter":"21","verse":"22","text":"Ana zupage Abimeleki'ene vugota sondia kva ne'a Fikoli'enena amanage hu'ne Abrahamuna asmi'na'e, Anumzamo'a kagrane mani'neno maka'zama hana zampina asomu hunegante."},{"book":"Jenesis","chapter":"21","verse":"23","text":"Hanki kagra tamage hunka Anumzamofo avufi huvempa hunka nasamio. Nagri'ene, mofavre'niane, nagehe'inena reravatga hunka havizana huoranto. Hagi amama emani'nana mopafima knare navu'nava hugante'noaza hunka nagrira knare kavukva hunanto."},{"book":"Jenesis","chapter":"21","verse":"24","text":"Higeno Abrahamu'a huno, Nagra huvempa huanki'na kema hanaza hugantegahue."},{"book":"Jenesis","chapter":"21","verse":"25","text":"Hagi mago zupa Abrahamu'a tinkeri'agu Abimelekina keaga hunte'ne. Na'ankure Abimeleki eri'za vahe'mo'za tinkeria hanare'nazagu anara hu'ne."},{"book":"Jenesis","chapter":"21","verse":"26","text":"Abimeleki'a amanage hu'ne, Iza e'inahu'zana hu'nefi, kagra nasaminke'na ontahi'noe. Hanki meni ama nehankena nentahue."},{"book":"Jenesis","chapter":"21","verse":"27","text":"Abrahamu'a mago'a bulimakaoramine, sipisipiraminena refko huno Abimelekina eme nemino, anante raru hu'ne tragote'ne manisa'a nanekea huvempa (covenant) hu'na'e."},{"book":"Jenesis","chapter":"21","verse":"28","text":"Abrahamu'a sipisipi kevu'afintira 7ni'a a' sipisipi anentatami avre arure ante'ne."},{"book":"Jenesis","chapter":"21","verse":"29","text":"Ana higeno Abimeleki'a amanage huno Abrahamuna antahige'ne, Ami 7ni'a a' sipisipi anentatamina nankna kagukagesare avre rurera ante'nane?"},{"book":"Jenesis","chapter":"21","verse":"30","text":"Abrahamu'a amanage hu'ne, Kagra ama 7ni'a a' sipisipi anentatamina nazampinti kamuana erigeno, ana zamo huama huranteno, ama tinkeria nagriku kafinte'ne hino."},{"book":"Jenesis","chapter":"21","verse":"31","text":"E'inage nehuno ana kumara Besebe huno agi'a ante'ne, na'ankure anante tarega'moke huvempa kea hu'na'e."},{"book":"Jenesis","chapter":"21","verse":"32","text":"Hanki zamagra huvempa hu'za Berseba hute'za, Abimeleki'ene sondia kva ne'a Fikoli'ene otine mopa zaniarega Filistia vu'na'e."},{"book":"Jenesis","chapter":"21","verse":"33","text":"Abrahamu'a tamariski zafa Berseba negrino, anante manivava Ra Anumzamofo agi hanta vazi'ne."},{"book":"Jenesis","chapter":"21","verse":"34","text":"Abrahamu'a za'za kna Filistia vahe mopafina mani'ne."}]}