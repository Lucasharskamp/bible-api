{"data":[{"book":"Yohani","chapter":"3","verse":"1","text":"Kwavelili mkomi yumu wa Vayawudi yakemiwa Nikodemu, yaveli yumu wa lipinga lya Mafwalisayu."},{"book":"Yohani","chapter":"3","verse":"2","text":"Lijuva limu palumihi kamuyendela Yesu, kamuwombela, “Muwula, tumanya kucha yuwi ndi muwula ulayishiliwi na Chapanga, kwanongwa kwahela mundu yawesha kugola chilangushilu chiwugola yuwi, kucha wula Chapanga kava pamu na mweni ha.”"},{"book":"Yohani","chapter":"3","verse":"3","text":"Yesu kamuyangula, “Nakaka ngukuwombela, kwahela mundu dawuwoni Wutwa wa kumbindi kwa Chapanga ngajila kuwoneka mwanja wa pili.”"},{"book":"Yohani","chapter":"3","verse":"4","text":"Nikodemu kamdasha, “Mundu daweshi wuliwuli kuwoneka paghava mgogolu? Akuwesha kuwuya wuliwuli mugati ya mtima wa mamundu na kuwoneka mwanja wa pili?”"},{"book":"Yohani","chapter":"3","verse":"5","text":"Yesu kamyangula, “Nakaka ngukuwombela, mundu pawoneka ng'odu kwa machi na kwa Mfuki wa Chapanga aweshi ha kuyingila Muwutwa wa kumbindi kwa Chapanga."},{"book":"Yohani","chapter":"3","verse":"6","text":"Mundu akuwoneka mumvili kwa tati mundu na mamundu, lakini akuwoneka kuva mwana wa Chapanga kwa Mfuki wa Chapanga."},{"book":"Yohani","chapter":"3","verse":"7","text":"Kotoo kuyikang'anika kwanongwa ngukuwombela kucha mkudayiliwa muwoneki mwanja wa pili."},{"book":"Yohani","chapter":"3","verse":"8","text":"Liyegha likupugha kulidayila. Yuwi ukupikana pawuuwumba, lakini kumanya ha kuwufuma wala kuwuyenda. Nahawu ndi yiva kwa kila mundu yawoneka kwa Mfuki.”"},{"book":"Yohani","chapter":"3","verse":"9","text":"Topi Nikodemu kamudasha, “Filongu afi fikuweshikana wuliwuli?”"},{"book":"Yohani","chapter":"3","verse":"10","text":"Yesu kamuyangula, “Yuwi kuva muwula mumlima wa Isilaeli lakini kumanya ng'odu filongu afi?"},{"book":"Yohani","chapter":"3","verse":"11","text":"Nakaka ngukuwombela, tukudeta filongu tufimanyili na kutovilela filongu tufiwonili, lakini yumwi mukulema kujumila utovileli wetu."},{"book":"Yohani","chapter":"3","verse":"12","text":"Leki yumwi mukujumila ng'odu pandivawombela filongu fya mlimawu, damujumili wuliwuli pandivawombela filongu fya kumbindi kwa Chapanga?"},{"book":"Yohani","chapter":"3","verse":"13","text":"Kwahela mundu yayendili kumbindi ila Mwana wa Mundu weka hela, yasunukili kufuma kumbindi kwa Chapanga.”"},{"book":"Yohani","chapter":"3","verse":"14","text":"Kucha Musa wanyasulili njoka wa chumang'andu pambindi ya libiki kula kucheja, wuwula wula Mwana wa Mundu akudayiliwa anyasuliwi,"},{"book":"Yohani","chapter":"3","verse":"15","text":"ili kila mundu yamjumila apati unofu wa jola."},{"book":"Yohani","chapter":"3","verse":"16","text":"Kwanongwa Chapanga avatamili vandu va mlimawu, hata kamutawula Mwana waki wa paweka yamutamili, ili kila mundu yamujumila akotoo kuyaghamila, ila ghavi na unofu wa jola."},{"book":"Yohani","chapter":"3","verse":"17","text":"Chapanga kamulayisha ha Mwana waki ayisi kuvahigha vandu va mlima awu, ila kamulayisha ayisi kuvalowola."},{"book":"Yohani","chapter":"3","verse":"18","text":"Mundu yoyosi yamjumila Mwana dahighiwi ha, lakini mundu yoyosi yangajila kumujumila, kahighiwa kala, kwanongwa kamjumila ha Mwana wa paweka wa Chapanga."},{"book":"Yohani","chapter":"3","verse":"19","text":"Damuhighiwi ngimu nahawu: Lwengi luyisa mumlima, lakini vandu vachitama chisi pitu lwengi, kwanongwa fivagola fya wafu."},{"book":"Yohani","chapter":"3","verse":"20","text":"Kila mundu yagola findu fya wafu akulunyekwa lwengi na akwisa ha mulwengi ili fyagola fikotoo kuwoneka lipala."},{"book":"Yohani","chapter":"3","verse":"21","text":"Lakini mundu yagola findu finofu akwisa kulwengi, ili fyagola fiwoneki lipala kucha fikugoleka ngimu wadayila Chapanga."},{"book":"Yohani","chapter":"3","verse":"22","text":"Pambeli Yesu pamu na vandundami vaki vayenda mlima wa Yudeya. Aku ayikalili nawu pavavabatisha vandu."},{"book":"Yohani","chapter":"3","verse":"23","text":"Wuwula wula Yohani mbatisha aveli akubatisha vandu aku Ayinoni pabehi na Salimu, kwanongwa kula kwavelili na machi vatangalili. Vandu vamuyendela na mweni kavabatisha."},{"book":"Yohani","chapter":"3","verse":"24","text":"Chipindi chila Yohani mbatisha akalihela kuwopiwa muchijaka."},{"book":"Yohani","chapter":"3","verse":"25","text":"Vanachuli vamu va Yohani mbatisha vakandili kulimbana na Muyawudi yumu kwa chilongu cha chishovi cha kuying'alisha."},{"book":"Yohani","chapter":"3","verse":"26","text":"Topi vamuyendela Yohani mbatisha, vamuwombela, “muwula, ukumkumbuka mundu yula yaghaveyi pamu na yuwi kula kumwambu ya lweni Yoludani, yula yiwutuwombilili milandu yaki? Ponopa akubatisha na vandu vosi vakumuyendela!”"},{"book":"Yohani","chapter":"3","verse":"27","text":"Yohani mbatisha kavayangula, “Kwahela mundu yawesha kuva na chindu ngajila kugayiliwa na Chapanga."},{"book":"Yohani","chapter":"3","verse":"28","text":"Mwaveni baha muva vatovileli vangu pandivawombilili, ‘Nenga ndi Kilistu ha, lakini nayishiwa ndimulonguleli.’"},{"book":"Yohani","chapter":"3","verse":"29","text":"Yaveli na kamwali yahetiwa ndi bambu wa yaheta. Ghanja wa bambu yaheta akuwoloka pabehi, pavetela na kumupikanisha. Papikana lishu lya bambu yaheta akusekilela munu. Ponopa nenga ngusekilela na sekilelu yangu ponopa yiva."},{"book":"Yohani","chapter":"3","verse":"30","text":"Mweni akudayiliwa ghavi mkomi, nenga ngudayiliwa ndivi mdokwa.”"},{"book":"Yohani","chapter":"3","verse":"31","text":"Mundu yafuma kumbindi kwa Chapanga ndi mkomi wa fyosi. Mundu wa mlimawu ndi wa mlima awu na mweni akudeta filongu fya mlima awu. Lakini mundu yafuma kumbindi kwa Chapanga ndi mkomi wa fyosi."},{"book":"Yohani","chapter":"3","verse":"32","text":"Mweni akutovilela fila fyafiwonili na kufipikana, lakini kwahela mundu yajumila lulayilayi lwaki."},{"book":"Yohani","chapter":"3","verse":"33","text":"Mundu yoyosi yajumila lulayilayi lwaki kamanya kucha Chapanga ndi nakaka."},{"book":"Yohani","chapter":"3","verse":"34","text":"Yalayishiwili na Chapanga akudeta filongu fya Chapanga, kwanongwa Chapanga akumumemesha Mfuki waki utangalili."},{"book":"Yohani","chapter":"3","verse":"35","text":"Tati akumtama Mwana waki, kamgayila uwesu wosi mumawoku vaki."},{"book":"Yohani","chapter":"3","verse":"36","text":"Mundu yamjumila Mwana kana unofu wa jola, lakini yalema kumujumila Mwana, dapati ha unofu wa jola, kwanongwa maya va Chapanga davamuwuyili mweni."}]}