{"data":[{"book":"Sinthongei","chapter":"16","verse":"1","text":"Paul'n Derbe le Lystra khom a sir sa, mahan Khristien inkhat a riming Timothy a oma. A nû khom Khristien dên Juda mi ania, a pa chu Greek ani."},{"book":"Sinthongei","chapter":"16","verse":"2","text":"Lystra le Iconiuma iempungei murdi'n Timothy an minlut ok ngâia."},{"book":"Sinthongei","chapter":"16","verse":"3","text":"Paul'n ama hah tuong rang a nuoma, ma revêla Judangei han Timothy pa hah Greek ani ti an riet sikin Timothy khom a sertan pe ani."},{"book":"Sinthongei","chapter":"16","verse":"4","text":"Khopuingei tin an sir malamin, Jerusalema tîrtonngei le upangei balamngei masat hah iempungei an pêk tira, jôm rang khomin he an be tira."},{"book":"Sinthongei","chapter":"16","verse":"5","text":"Masikin, koiindangngei hah taksônnân an rât uola nîngtin an pung titira."},{"book":"Sinthongei","chapter":"16","verse":"6","text":"Ratha Inthiengin Asia rama thurchi misîr a khap sikin Phrygia le Galatia ram an sîra."},{"book":"Sinthongei","chapter":"16","verse":"7","text":"Mysia ramri an tungin chu Bithynia rama se rang an bôka, hannirese, Jisua Ratha'n phal ngei maka."},{"book":"Sinthongei","chapter":"16","verse":"8","text":"Masikin, Mysia ram khêlin Troasa an se zoia."},{"book":"Sinthongei","chapter":"16","verse":"9","text":"Hanchu, mani jâna han Paul'n inlârnân Macedonia rama mi inkhatin “Macedonia rama hong kâi inla, mi hong san roh,” tia ngênin a mua,"},{"book":"Sinthongei","chapter":"16","verse":"10","text":"Paul'n inlârna hi a mu suole chu Macedonia rama se rangin kin inthok kelen zoia, ha rama mingei kôma Thurchi Sa misîr rangin Pathien'n mi koi sikin."},{"book":"Sinthongei","chapter":"16","verse":"11","text":"Troas renga rukuongin kin jôka, Samothrace kin thengpata, male anangtûka Neapolis kin sea."},{"book":"Sinthongei","chapter":"16","verse":"12","text":"Ha renga hah Philippia kin sea, ha khopuilien hah Macedonia; rama khuo inkhat ania, ma biela han chu khuo kâm omtak ani. Rom mingei bung ani. Ma khuoa han sûn tamtak kin châma."},{"book":"Sinthongei","chapter":"16","verse":"13","text":"Sabbathni khopui pêntienga tuidung panga Judangei chubaithona ngâi mun ni ranga kin iema han kin sea; mahan kin insunga nupang intûp ngei kôm thurchi kin misîra."},{"book":"Sinthongei","chapter":"16","verse":"14","text":"Ha ngei lâia mi a riming Lydia, Thyatira, khuo mi puon senduk juor ngâi, Pathiena inbei mi nupang inkhatin chong a rieta; male Paul thurchi misîr jôm rangin Pumapa'n a mulungrîl a minvâr pea."},{"book":"Sinthongei","chapter":"16","verse":"15","text":"Ama le a inmingeiin baptisma an chang zoiin chu, “Pumapa iem tatakin ni nan bêa anin chu ki ina hong tung roi tiin mi siel rîta,” ni sûr zoi."},{"book":"Sinthongei","chapter":"16","verse":"16","text":"Sûnkhat chu chubaithona muna kin se lâiin suok dôngmate inkhat ramkhori sûra taruosân thei kin intongpuia, amanu han taruosân a theina sika han a pu ngei sum tamtak a lo pe ngâia."},{"book":"Sinthongei","chapter":"16","verse":"17","text":"Hanu han Paul le Keini mi jûia, “Hi mi, Sanminringna lampui nangni ril ngei hih, Ânchungtak Pathien tîrlâmngei an ni hi,” tiin âniek ngâia."},{"book":"Sinthongei","chapter":"16","verse":"18","text":"Ma anghan, sûn tamtak a tho tenin chu Paul a mulung hoi khâi maka, a takasia. Ramkhori kôm han, “Jisua Khrista rimingin a sûng renga jôk rangin chong nang ke pêk,” a tia. Ha mitmisim kongkâr han a jôk pai kelen zoia."},{"book":"Sinthongei","chapter":"16","verse":"19","text":"A pumangei han an sum manna om khâi mak ti an riet lechu Paul le Silas hah an sûra, roijêkpungei kôm mipui intûpna muna an kai minlûta."},{"book":"Sinthongei","chapter":"16","verse":"20","text":"Rom roijêkpungei kôm an min tungin chu, “Hi mingei hih Juda an nia, kin khopuilien sûnga bâiinkhamna an sin ngâi."},{"book":"Sinthongei","chapter":"16","verse":"21","text":"Balam dang kin balam le ânkâl, keini Rom mingei kin pom rang le kin mang ranga ânthiengloi an misîr ngâi” an tia."},{"book":"Sinthongei","chapter":"16","verse":"22","text":"Mipuingei hah Paul le Silas jêm rangin an inthoka."},{"book":"Sinthongei","chapter":"16","verse":"23","text":"An jêm bit suole jêl ina an khuma, a ngâkpu kôm han asân khumrap rangin chong an pêka."},{"book":"Sinthongei","chapter":"16","verse":"24","text":"Ma anghan, intâng insûng ânlâina taka a khum ngei, an kea thing kekok riktak an min bun ngeia."},{"book":"Sinthongei","chapter":"16","verse":"25","text":"Jân lâitaka chu Paul le Silas'n Pathien kôm chubai an thoa. Minpâkna lâ an thoa, intâng ina midangngeiin an rangâia."},{"book":"Sinthongei","chapter":"16","verse":"26","text":"Inningloiin nîngnupui a honga; intâng in lungphûmngei tena khom ânphêt heta, voikhatrengin inkhârngei hah ân-ong leta, mitin rênrokolngei hah ânkhek rila."},{"book":"Sinthongei","chapter":"16","verse":"27","text":"Hanchu, angâkpu a in hah a hong hara, inkhârngei in-ong letin a mua, intâng ina intângngei an rot suo zoi tiin a bôka, khandai a kaidûka, inthat rang a thoa."},{"book":"Sinthongei","chapter":"16","verse":"28","text":"Hannirese Paul'n rôl inringtakin, “Ite inlo no roh, kin rêngin kin la om let” a tia."},{"book":"Sinthongei","chapter":"16","verse":"29","text":"Ama han meiser a roka, a tâna, chi le innîk pumin Paul le Silas ke bula ânbokraka."},{"book":"Sinthongei","chapter":"16","verse":"30","text":"Hanchu anni han a ruoi suok ngeia, “Pungei, Sanminringa ko om theina rangin imo ko tho rang?” a tia."},{"book":"Sinthongei","chapter":"16","verse":"31","text":"Anni han, “Pumapa Jisua iem inla, hanchu sanminringin om ni tih, nangma le ni inmingei leh,” tiin an thuona."},{"book":"Sinthongei","chapter":"16","verse":"32","text":"Masuole chu ama le a inmingei han Pumapa thurchi an misîra."},{"book":"Sinthongei","chapter":"16","verse":"33","text":"Mani jâna han, ma zora lelea han an sâbengei hah a rusûk pe ngeia; hanchu ama le a inmingei baptisma an chang kelen zoi."},{"book":"Sinthongei","chapter":"16","verse":"34","text":"Masuole Paul le Silas hah a ina a tuong ngeia, sâk rang a pêk ngeia Pathien an iem zoi sikin an insûng pumin an râiasân tatak zoi ani."},{"book":"Sinthongei","chapter":"16","verse":"35","text":"Anangtûk jînga chu Rom roijêkpungei han, “Ha mingei hah mojôk ta roh,” ti chongpêk chôiin misûr ngâi ngei ulienngei an tîra."},{"book":"Sinthongei","chapter":"16","verse":"36","text":"Masikin a ngâkpu han Paul kôm, “Roijêkpungeiin nangni mojôk rangin chong an hong muthuon. Hong jôk ungla, rathânngamtakin se ta roi,” a tia."},{"book":"Sinthongei","chapter":"16","verse":"37","text":"Aniatachu, Paul'n misûr ngâi ulienngei kôm, “Rom miriem kêng kin ni, kin tho minchâina om le omloi luo en loiin loko makunga min jêma, intâng ina min khuma. Atûn inrûkin mi mojôk rang an ti na? Ni thei tet no nih! Anni ngêt hong rese ngei, mi hong mojôk rese ngei,” a tia."},{"book":"Sinthongei","chapter":"16","verse":"38","text":"Misûr ngâi ulienngeiin ha chong hah roijêkpungei kôm an misîra; Rom miriem anni ti an rietin chu an chi zoia."},{"book":"Sinthongei","chapter":"16","verse":"39","text":"Masikin an sea an vânvûia, male chu an mojôk ngeia khopuilien renga jôkpai rangin an ngêna."},{"book":"Sinthongei","chapter":"16","verse":"40","text":"Paul le Silas hah intâng in renga an jôka, Lydia ina an sea. Mahan iempungei hah an mua, mohôkna chong an pêk ngei suole chu an mâk ngei zoia."}]}