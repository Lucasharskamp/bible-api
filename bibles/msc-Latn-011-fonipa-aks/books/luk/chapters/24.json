{"data":[{"book":"LUK","chapter":"24","verse":"1","text":"Ɲɔɲɔ lon taminni, Lahadi sɔɔma dala jona, muso woilu ka tulu suman duman ni latikolon ta ka wa kaburu da la."},{"book":"LUK","chapter":"24","verse":"2","text":"Ii seni kaburu da la, kabakurun ba mɛn lani tɛrɛ kaburu da la ka da tuun, wo ra makurukuru ka bɔ ye."},{"book":"LUK","chapter":"24","verse":"3","text":"Wo rɔ, ii donda kaburu kɔndɔ, kɔni ii ma Maari Isa su tɛrɛn ye."},{"book":"LUK","chapter":"24","verse":"4","text":"Ka ii to wo kɔndafili rɔ, ii ka cɛɛ fila yen, faanin gbɛ mɛlɛnmɛlɛnna tɛrɛ ye mɛnilu kan na."},{"book":"LUK","chapter":"24","verse":"5","text":"Musoilu silanda kojuuya, ka ii ɲakɔrɔ bɛn duu ma. Cɛɛ fila wo ka a fɔ ii yɛ ko: «Nfenna ai ye mɔɔ ɲenema ɲininna suilu tɛma?"},{"book":"LUK","chapter":"24","verse":"6","text":"A tɛ yan. A ra wuli ka bɔ saya rɔ. A ka mɛn fɔ ai yɛ Kalile mara rɔ, ai kana ɲina wo la."},{"book":"LUK","chapter":"24","verse":"7","text":"Wo tuma a ka a fɔ ai yɛ ko: ‹A fɛrɛ tɛ fo Mɔɔ Dencɛ ye don kojuukɛlailu bolo. Ii ri a ta ka a gbɔngbɔn jiri kan ka a faa. Tele fila a sawana, a ri lawuli ikɔ tuun.›»"},{"book":"LUK","chapter":"24","verse":"8","text":"Wo ka musoilu hankili lajii Isa la kuma rɔ."},{"book":"LUK","chapter":"24","verse":"9","text":"Ii ka i bori ka wa wo ɲa bɛɛ fɔ talibidenba tan ni kelen yɛ, a ni ii dɛkuru tɔilu bɛɛ."},{"book":"LUK","chapter":"24","verse":"10","text":"Mariyamu Makidalaka, ni Yahani, ni Yakuba na Mariyamu, a ni ii dafɔɲɔɔnilu le tɛrɛ, mɛnilu bɔra kaburu da la ka wa dantɛɛli kɛ talibidenbailu yɛ."},{"book":"LUK","chapter":"24","verse":"11","text":"Kɔni talibidenbailu ma dantɛɛli wo jate. Ii ma la a la fewu."},{"book":"LUK","chapter":"24","verse":"12","text":"Hali wo, Piyɛri wulira ka i bori ka wa kaburu da la. A se mɛn kɛni ye, a ka i majii ka kaburu kɔndɔ mafɛnɛ. A ma foyi yen a kɔndɔ fɔɔ kansankɛ gbansan. A kɔndafilini ka i kɔsɛ so kɔndɔ."},{"book":"LUK","chapter":"24","verse":"13","text":"Nba, wo lon kelen na, karanden fila bɔra Jerusalɛmu ka wa so do la, mɛn tɔɔ ko Emayusi. Wo so ni Jerusalɛmu tɛ ri kilo tan ni kelen ɲɔɔn bɔ."},{"book":"LUK","chapter":"24","verse":"14","text":"Ko mɛnilu kɛni, ii tɛrɛ ye barola woilu kan."},{"book":"LUK","chapter":"24","verse":"15","text":"Ka ii to barola, Isa nara ka i madon ii la. A ni ii wara i ɲɔɔn fɛ."},{"book":"LUK","chapter":"24","verse":"16","text":"Ii ka Isa yen ii ɲa la, kɔni ii filiyara a ma."},{"book":"LUK","chapter":"24","verse":"17","text":"Isa ka ii maɲininka ko: «Ai tɛrɛ ye barola nfen de kan?» Ii ka i lɔ, ii fila nii lafinni ii ma."},{"book":"LUK","chapter":"24","verse":"18","text":"Mɛn tɔɔ ko Kilopasi, wo ka Isa jabi: «Ile kelen de londanyala Jerusalɛmu yan mɛn i ma a lɔn ko mɛn ye taminna yan tele ɲin dɔ?»"},{"book":"LUK","chapter":"24","verse":"19","text":"Isa ka ii maɲininka ko: «Ko su ɲuman de wo ri?» Ii ka a jabi: «Ko mɛn kɛra Isa Nasarɛtika la. A la kuma ni a la kɛwaliilu yirakara an na ko Alla la nabi barakani le ale ri, Alla ɲana a ni mɔɔ bɛɛ ɲana."},{"book":"LUK","chapter":"24","verse":"20","text":"Sarakalasela kuntiilu ni an na jamana ɲɛmɔɔilu ka a mira. Ii wara a ri Rɔmu faama cɛɛ ma ko a ye a faa. Wo rɔ, ii ka a gbɔngbɔn jiri kan ka a faa."},{"book":"LUK","chapter":"24","verse":"21","text":"An jii tɛrɛ ye a ka a fɔ ko ale ri Isirayɛlikailu kunka, kɔni ii ra a faa. A faa tele sawanan de bi ri."},{"book":"LUK","chapter":"24","verse":"22","text":"An na dɛkuru muso doilu nara kuma do fɔ an yɛ. Wo ka an kɔndafili kosɛbɛ. Ii ka a fɔ an ɲana ko ii wara kaburu da la bi sɔɔma jona,"},{"book":"LUK","chapter":"24","verse":"23","text":"kɔni ii ma a su tɛrɛn kaburu kɔndɔ. Ii ka i kɔsɛ ka a fɔ an yɛ ko ii ka mɛlɛka doilu yen, mɛnilu ka a fɔ ii ɲana ko Isa ɲenema le."},{"book":"LUK","chapter":"24","verse":"24","text":"Wo le ka a kɛ, an dafɔɲɔɔ doilu bɔra ye ka wa wo lakɔrɔsi. Ii wara kaburu da la ka a bɛɛ tɛrɛn ikomin musoilu ka a fɔ ɲa mɛn. Kɔni ii ma Isa jɛrɛ yen.»"},{"book":"LUK","chapter":"24","verse":"25","text":"Isa ka ii jabi: «Ai hankilitanilu! Nabiɲumailu ka mɛnilu fɔ, ai tɛ lala woilu la jona dɛ!"},{"book":"LUK","chapter":"24","verse":"26","text":"Ni wo tɛ, nabiilu ka a fɔ ko Mɔɔ Ɲenematɔmɔnin di tɔrɔya sɔrɔn ten, ka ban ka don a la gbiliya jɛrɛ jɛrɛ rɔ. Kuma wo ma kan ka kanbali wa?»"},{"book":"LUK","chapter":"24","verse":"27","text":"Wo rɔ, fen fen sɛbɛni a jɛrɛ la ko rɔ Alla la kuma rɔ, ka damira Nabi Musa la sariya rɔ haan ka na se nabi tɔilu bɛɛ la sɛbɛlilu ma, a ka wo bɛɛ kɔrɔ fɔ ii yɛ."},{"book":"LUK","chapter":"24","verse":"28","text":"Ii ka so magbɛn tuma mɛn, Isa ka a jɛrɛ kɛ taminbatɔ ri."},{"book":"LUK","chapter":"24","verse":"29","text":"Kɔni ii ka a madiya kosɛbɛ, ka a fɔ a yɛ ko: «I jaandi, i ye to an fɛ yan. Su kotɔ le, dibi ri don sisen.» Wo rɔ, a ni ii donda so kɔndɔ i ɲɔɔn fɛ."},{"book":"LUK","chapter":"24","verse":"30","text":"Damunin waati seni, ii bɛɛ ka i sii dɔɔnnin kanma. Isa ka buru ta ka baraka bila Alla yɛ, ka a rakadikadi ii bɛɛ tɛma."},{"book":"LUK","chapter":"24","verse":"31","text":"Waati kelen wo la, karanden fila bɛɛ ɲa lakara ka a lɔn ko londan cɛɛ wo ye Isa le ri. Kɔni Isa tununda ii ma kelen di."},{"book":"LUK","chapter":"24","verse":"32","text":"Ii fila ka i ɲɔɔn maɲininka ko: «A ka Alla la kuma fɔ an yɛ sila kan tuma mɛn, an jusu ma bɔ wa?»"},{"book":"LUK","chapter":"24","verse":"33","text":"Ii fila wulira kelendi ka i kɔsɛ Jerusalɛmu. Ii se mɛn kɛni ye, ii ka talibidenba tan ni kelen ni talibidenba tɔilu ladɛnnin tɛrɛn yɔrɔ kelen."},{"book":"LUK","chapter":"24","verse":"34","text":"Ii bɛɛ ladɛnnin ka a fɔ mɔɔ fila wo yɛ ko: «Tuɲa jɛrɛ jɛrɛ le. An Maari ra wuli ka bɔ saya rɔ. Simɔn jɛrɛ ra a yen.»"},{"book":"LUK","chapter":"24","verse":"35","text":"Wo rɔ, wo fila ka ii ta fanan fɔ. Ii bɛnda Isa ri sila la ɲa mɛn ma, a ni ii ka Isa lɔn ɲa mɛn buru rafara waati, ii ka wo bɛɛ dantɛɛ jama ɲana."},{"book":"LUK","chapter":"24","verse":"36","text":"Ka ii to kuma wo kan, Isa bɔra gbɛ rɔ ii tɛma. A ka a fɔ ko: «Alla ye ai jususuma.»"},{"book":"LUK","chapter":"24","verse":"37","text":"Ii bɛɛ barara ka silan kojuuya, baa ii tɛrɛ ye a jatela su jiya kɔrɔ le ri."},{"book":"LUK","chapter":"24","verse":"38","text":"Isa ka a fɔ ii yɛ ko: «Ai silanni nfenna? Ai sikani nfenna?"},{"book":"LUK","chapter":"24","verse":"39","text":"«Ai ye i madon n na ka n boloilu mafɛnɛ, a ni n senilu. Nde jɛrɛ le fasayi! Ai ye ai bolo maa n na. Sobo ni kolo ye n na jɔ! Ni su jiya kɔrɔ le, ai ri bu ni kolo yen wo la wa?»"},{"book":"LUK","chapter":"24","verse":"40","text":"Wo rɔ, a ka a boloilu ni a senilu yiraka ii la."},{"book":"LUK","chapter":"24","verse":"41","text":"Wo kɛra sɛwa ko ba ri, kɔni ii kabannakoyani tɛrɛ kojuuya, haan ka ii kɔndafili. Sika tɛrɛ ye ii rɔ butun. Ka ii to miriya wo rɔ, Isa ka a fɔ ii yɛ ko: «Damunin fen tɛ ai bolo yan wa?»"},{"book":"LUK","chapter":"24","verse":"42","text":"Ii ka jɛɛ janinni do ta ka di a ma."},{"book":"LUK","chapter":"24","verse":"43","text":"A ka a ta ka a dɔɔn ii bɛɛ ɲana."},{"book":"LUK","chapter":"24","verse":"44","text":"Wo kɔ, a ka a fɔ ii yɛ ko: «Waati taminni, n tɛrɛ ye a fɔla ai yɛ ko fen fen sɛbɛni n na ko rɔ, wo bɛɛ ri dafa. Mɛnilu sɛbɛni Nabi Musa la sariya rɔ, a ni mɛnilu sɛbɛni nabi tɔilu la kuma rɔ, a ni mɛnilu sɛbɛni Jaburi kitabu rɔ, woilu bɛɛ ri dafa fewu.»"},{"book":"LUK","chapter":"24","verse":"45","text":"Wo rɔ, a ka hankili di ii ma, sa ii ri se ka Alla la kuma ɲayen."},{"book":"LUK","chapter":"24","verse":"46","text":"A ka a fɔ ii yɛ ikɔ tuun ko: «A sɛbɛni Alla la kuma rɔ ko Mɔɔ Ɲenematɔmɔnin di jakankata ka faa. Kɔni a faa tele sawana, a ri wuli ikɔ tuun."},{"book":"LUK","chapter":"24","verse":"47","text":"A ri fɔ mɔɔilu bɛɛ yɛ Mɔɔ Ɲenematɔmɔnin tɔɔ rɔ ko ii ye tubi, kosa Alla ri ii makoto. A kibaro ri bɔ Jerusalɛmu yan ka jɛnsɛn jamana bɛɛ rɔ."},{"book":"LUK","chapter":"24","verse":"48","text":"Ai ri ko woilu sereilu ri."},{"book":"LUK","chapter":"24","verse":"49","text":"N Fa ka lahidi mɛn sidi ai yɛ, n di wo dafa lana ai ma. Wo rɔ, ai kana bɔ Jerusalɛmu so kɔndɔ fo sebaya wo wa bɔ sanfɛ ka jii ai kan.»"},{"book":"LUK","chapter":"24","verse":"50","text":"Wo kɔ, a wara ii malɔ Betani so fan fɛ. A ka a bolo fila kɔrɔta ka duwawu kɛ ii yɛ."},{"book":"LUK","chapter":"24","verse":"51","text":"Ka a to duwawu la, a kɔrɔtara ka bɔ ii tɛma ka wa sankolo rɔ."},{"book":"LUK","chapter":"24","verse":"52","text":"Ii ka a bato, ka ban ka ii kosɛ Jerusalɛmu sɛwa ba rɔ."},{"book":"LUK","chapter":"24","verse":"53","text":"Nba, ii tɛrɛ ye wala Allabatobonba jin kɔndɔ tuma bɛɛ ka to Alla batola."}]}