{"data":[{"book":"Exodus","chapter":"28","verse":"1","text":"“Gahia mai do duaahina Aaron mo ana dama daane: Nadab, Abihu, Eleazar mo Ithamar. Dugua digaula gi daha mo digau Israel ala i golo, e hai hegau mai be digau hai mee dabu."},{"book":"Exodus","chapter":"28","verse":"2","text":"Duia nia gahu dangada hai mee dabu o do duaahina Aaron e hagamadagu ge e haga madamada a mee."},{"book":"Exodus","chapter":"28","verse":"3","text":"Gahia mai digau ngalua huogodoo ala ne wanga ginai ogu iloo di ngalua, helekai gi digaula gi heia nia gahu Aaron gii mee ai di hagadabu a mee e hai agu hegau dabu."},{"book":"Exodus","chapter":"28","verse":"4","text":"Helekai gi digaula gi heia di mee gahu hadahada, di gahu ‘ephod’, di gahu looloo, di gahu uluulu guu humu gi nia duain, di gahu ‘turban’, mo di tuu nnoo gahu. Digaula e hai gii hai nia gahu o Aaron mo ana dama daane, gii mee ai digaula di hai hegau mai be digau hai mee dabu."},{"book":"Exodus","chapter":"28","verse":"5","text":"Digau ngalua aanei e hai hegau gi nia gahu humalia gi nnadunga halatee, halatee luuli mo mmee ge gu hagahabuihabula,"},{"book":"Exodus","chapter":"28","verse":"6","text":"“Digaula gi heia di ‘ephod’ gi nia gahu humalia gi nnadunga halatee, halatee luuli mo mmee, nia duain goolo mo nia linen hagahumalia, ge guu humu gi nia duain."},{"book":"Exodus","chapter":"28","verse":"7","text":"Nia tuu hagamau daudau i nia bakau e lua e wanga gi nia baahi o di gahu."},{"book":"Exodus","chapter":"28","verse":"8","text":"Di tuu guu llanga hagalligi gi humalia e hagapuni gi di ‘ephod’, gii hai di mee e dahi."},{"book":"Exodus","chapter":"28","verse":"9","text":"Hihia nia ingoo nia dama dilongoholu maa lua Jacob i hongo nia hadu ‘onyx’ e lua,"},{"book":"Exodus","chapter":"28","verse":"10","text":"e hagatau gi nadau mmaadua, e ono e hihi gi hongo di hadu e dahi, ge e ono e hihi i hongo di hadu dela i golo."},{"book":"Exodus","chapter":"28","verse":"11","text":"Wanga ina gi tangada e iloo di ngalua gi nia hadu hagalabagau gi hihia nia ingoo nia dama Jacob gi hongo nia hadu e lua, hagataulia nia hadu gi nia goolo."},{"book":"Exodus","chapter":"28","verse":"12","text":"Dugua nia maa gi hongo nia hagamau ‘ephod’ e pono nia madawaawa e 12 o Israel. Deenei di hai gei Aaron gaa mee di dagidagi nadau ingoo i hongo ono bakau, gei Au go Dimaadua ga mamaanadu agu daangada i nia madagoaa huogodoo."},{"book":"Exodus","chapter":"28","verse":"13","text":"Heia nia lohongo goolo e lua,"},{"book":"Exodus","chapter":"28","verse":"14","text":"gei nia daula baalanga goolo madammaa e lua e hai be nia loahi ga hagapuni nia maa gii hai be di mee e dahi."},{"book":"Exodus","chapter":"28","verse":"15","text":"“Heia di mee gahu hadahada gi di tagi aamua hai mee dabu e hai hegau ai e halahala di hiihai a God. Di gahu deenei e hai hua gi nia mee ala ne hai di ‘ephod’, e humu gi nia duain be di maa."},{"book":"Exodus","chapter":"28","verse":"16","text":"Di hagatau o di mee deenei e hai ono madaaduge be di mee e dahi, ge hadui hagalua; dono palaha mo dono looloo e 9 ‘inch’."},{"book":"Exodus","chapter":"28","verse":"17","text":"Hagataulia nia goolongo hadu hagalabagau e haa gi hongo di maa. Di goolongo matagidagi, hagataulia gi nia ‘ruby’, ‘topaz’ mo di ‘garnet’."},{"book":"Exodus","chapter":"28","verse":"18","text":"Di lua goolongo, hagataulia nia ‘emerald’, ‘sapphire’, mo di ‘diamond’."},{"book":"Exodus","chapter":"28","verse":"19","text":"Togodolu goolongo, hagataulia nia ‘turquoise’, ‘agate’, mo di ‘amethyst’."},{"book":"Exodus","chapter":"28","verse":"20","text":"Togohaa goolongo, hagataulia nia ‘beryl’, ‘onyx’, mo di ‘jasper’. Nia mee aanei e haganoho gi nia goolo."},{"book":"Exodus","chapter":"28","verse":"21","text":"Nia hadu dagidahi e 12 aanei la gi hihia ginai nia ingoo nia dama daane Jacob, e pono nia madawaawa e 12 Israel."},{"book":"Exodus","chapter":"28","verse":"22","text":"Di mee gahu hadahada e hai ono daula goolo madammaa, e bini be di loahi."},{"book":"Exodus","chapter":"28","verse":"23","text":"Heia nia buulei goolo e lua ga daudau gi nia madaaduge bahi i nua o di mee gahu hadahada."},{"book":"Exodus","chapter":"28","verse":"24","text":"Nnoodia nia uga goolo e lua gi nia buulei e lua aalaa."},{"book":"Exodus","chapter":"28","verse":"25","text":"Hagapigi ina nia mada e lua o di loahi ang gi di gahu hadahada e hagamau di maa i mua di hagapuni gi di ‘ephod’."},{"book":"Exodus","chapter":"28","verse":"26","text":"Heia nia buulei goolo e lua, hagapigi ina gi nia madaaduge baahi lala o di mee gahu hadahada i taalinga baahi gi lodo i baahi e tale gi di ‘ephod’."},{"book":"Exodus","chapter":"28","verse":"27","text":"Heia labelaa nia buulei goolo e lua, ga hagapigi gi baahi lala i mua nia daulagi bakau e lua o di ‘ephod’, hoohoo gi tuudagi, ge baahi nua di tuu guu llanga hagalligi gi humalia."},{"book":"Exodus","chapter":"28","verse":"28","text":"Nnoodia nia buulei o di mee gahu hadahada gi nia buulei di ‘ephod’ gi di uga halatee, ge di mee gahu hadahada gii noho i baahi nua di tuu, ge hagalee mehede."},{"book":"Exodus","chapter":"28","verse":"29","text":"“Di madagoaa Aaron ma ga ulu gi lodo di Gowaa Dabu, mee ga ulu di mee gahu hadahada guu hihi ginai nia ingoo o nia madawaawa Israel, gei Au, go Dimaadua, ga langahia agu daangada i nia madagoaa huogodoo."},{"book":"Exodus","chapter":"28","verse":"30","text":"Dugua nia hadu hagalabagau ‘Urim’ mo ‘Thummim’28.30 ‘Urim’ mo ‘Thummim’: Aanei la nia mee ala ne hai hegau ai tangada hai mee dabu belee iloo ai di manawa o God. Gidaadou e de iloo hagahumalia be ne hai hegau behee.  gi lodo di mee gahu hadahada, gii mee Aaron di kae nia maa i di madagoaa a mee ga ulu gi lodo dogu gowaa dabuaahia. I di madagoaa deelaa, mee e hai loo gi ulu di mee gahu hadahada deenei i nia madagoaa huogodoo, gii mee a mee di iloo dogu hiihai ang gi nia daangada Israel."},{"book":"Exodus","chapter":"28","verse":"31","text":"“Di gahu looloo dela e ulu gi baahi gi lodo di ‘ephod’ le e hai gi di gahu halatee."},{"book":"Exodus","chapter":"28","verse":"32","text":"E hai gii hai dono bongoo ang gi di libogo; di bongoo deenei le e dui gi nia gahu llanga maadolu e duuli di maa gi hagalee mahaa."},{"book":"Exodus","chapter":"28","verse":"33-34","text":"Heia taalinga di gahu gi lala hagatau nia ada ‘pomegranate’ ne hai gi nia gahu gili siibi humalia gi nnadunga halatee, halatee luuli mo mmee, e wanga hagadau gi nia beele goolo i nadau mehanga."},{"book":"Exodus","chapter":"28","verse":"35","text":"Aaron la gi ulu di gahu ‘robe’ deenei ma gaa hai ana hegau be tangada hai mee dabu. Mee ma ga hanimoi gi ogu mua i lodo di Gowaa Dabu be dono hagatanga gi daha, di beele e tangi gei mee ga hagalee daaligi gii made."},{"book":"Exodus","chapter":"28","verse":"36","text":"“Heia di mee humu mee gi madamada gi nia goolo madammaa, maaga ina di maa gi ono nua ‘Hagadabu ang gi Dimaadua’."},{"book":"Exodus","chapter":"28","verse":"37","text":"Nnoo ina di maa gi di loahi halatee gi mua di gahu libogo."},{"book":"Exodus","chapter":"28","verse":"38","text":"Aaron e hai gi ulu di maa i hongo dono libogo, gei Au go Dimaadua gaa kumi nia tigidaumaha huogodoo digau Israel ma ga hai mai gi di Au, eimaha hogi maa digaula gu ihala i di hai tigidaumaha."},{"book":"Exodus","chapter":"28","verse":"39","text":"“Heia di gahu Aaron gi humalia, heia di goobai ‘turban’ gi di gahu humalia, mo di tuu nnoo gahu e humu gi nia duain."},{"book":"Exodus","chapter":"28","verse":"40","text":"“Heia nia gahu, nia tuu nnoo gahu, mono goobai ang gi nia dama daane Aaron e hagalaamua mo di hagamadamada digaula."},{"book":"Exodus","chapter":"28","verse":"41","text":"Dugua nia gahu aanei gi hongo do duaahina go Aaron mo ana dama daane. Hagatulu ina digaula gi nia lolo laagau olib ga hagamenege aga digaula e hai agu gau hai mee dabu."},{"book":"Exodus","chapter":"28","verse":"42","text":"Heia nadau bida gahu wae e ulu digaula, e hai gi tugi nadau duli, gi dee gila mai nadau huaidina."},{"book":"Exodus","chapter":"28","verse":"43","text":"Aaron mo ana dama e hai gi ulu nia gahu aanei i nia madagoaa huogodoo ma gaa hula gi lodo di Hale laa e noho iei Au, be gi di gowaa dudu tigidaumaha e hai nadau hegau i lodo di Gowaa Dabu, gi de daaligi digaula gii mmade i di nadau hagakila mai nadau huaidina. Deenei la taganoho e noho mau ang gi Aaron mo ono hagadili."}]}