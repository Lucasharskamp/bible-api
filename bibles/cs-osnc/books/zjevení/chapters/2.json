{"data":[{"book":"Zjevení","chapter":"2","verse":"1","text":"Představiteli efezského sboru napiš:"},{"book":"Zjevení","chapter":"2","verse":"2-3","text":"Vím o tom, co jste už vykonali a také o vaší usilovné práci. Jste vytrvalí, stateční a trpěliví, snášíte pro mne mnoho a neochabujete. Cením si toho, že jste se nenechali svést falešnými apoštoly, ale vyzkoušeli jste je a odhalili jejich lži. Dobře děláte, že jste ostře vystoupili proti zastáncům nevázaného života, který já také odsuzuji."},{"book":"Zjevení","chapter":"2","verse":"4","text":"Musím vám však vytknout, že jste polevili v lásce; není už tak vřelá jako na počátku."},{"book":"Zjevení","chapter":"2","verse":"5-6","text":"Vzpomeňte si, jak to s vámi bylo, jděte do sebe a navraťte se k činorodé lásce. Nebudete-li činit pokání, hrozí vašemu sboru zánik."},{"book":"Zjevení","chapter":"2","verse":"7","text":"Slyšte, co vám říká Bůh: Kdo zvítězí, okusí ovoce stromu věčného života, který je v Božím ráji."},{"book":"Zjevení","chapter":"2","verse":"8","text":"Představiteli smyrenského sboru napiš:"},{"book":"Zjevení","chapter":"2","verse":"9","text":"Znám vaše činy, těžkosti a chudobu – ale přesto jste bohatí! Vím, jak vás lživě obviňují ti, kteří se pyšní svou pravověrností, ale pracují vlastně pro satana."},{"book":"Zjevení","chapter":"2","verse":"10","text":"Nebojte se utrpení, které ještě přijde. Ďábel dostane některé z vás i do vězení a bude zkoušet vaši věrnost po deset dnů. Buďte věrní až do smrti a dám vám věčný život – cenu vítězů."},{"book":"Zjevení","chapter":"2","verse":"11","text":"Slyšte, co vám říká Bůh: Kdo zvítězí, nepodlehne věčné smrti."},{"book":"Zjevení","chapter":"2","verse":"12","text":"Představiteli pergamského sboru napiš:"},{"book":"Zjevení","chapter":"2","verse":"13","text":"Vím, na jak nebezpečném místě působíte. Hlásíte se k mému jménu přímo v satanově sídelním městě, ve stínu jeho trůnu. Nezapřeli jste víru ve mne ani tehdy, když byl umučen můj věrný svědek Antipas."},{"book":"Zjevení","chapter":"2","verse":"14-15","text":"Jednu věc vám však přece musím vytknout: klidně ponecháváte mezi sebou ty, kteří se pod rouškou křesťanské svobody účastní nestydatých orgií, a to já nenávidím."},{"book":"Zjevení","chapter":"2","verse":"16","text":"Dejte tu záležitost rychle do pořádku, nebo přijdu a vynesu nad nimi spravedlivý rozsudek."},{"book":"Zjevení","chapter":"2","verse":"17","text":"Slyšte, co vám říká Bůh: Toho, kdo zvítězí, dokonale nasytím. Vtisknu mu nový charakter a poctím ho svým osobním přátelstvím."},{"book":"Zjevení","chapter":"2","verse":"18","text":"Představiteli tyatirského sboru napiš:"},{"book":"Zjevení","chapter":"2","verse":"19","text":"Znám vaše činy lásky, víry, trpělivé naděje a vím, že v tom všem rostete."},{"book":"Zjevení","chapter":"2","verse":"20","text":"Avšak to vám musím vytknout, že mezi sebou trpíte tu ženu, která se vydává za prorokyni, ale svádí moje věrné k sexuálním zvrácenostem a modlářským hostinám."},{"book":"Zjevení","chapter":"2","verse":"21","text":"Dal jsem jí lhůtu k nápravě, ale ona provádí své nečisté rejdy dál."},{"book":"Zjevení","chapter":"2","verse":"22-23","text":"Dopustím těžkou nemoc na ni i na ty, které svedla, pokud nebudou činit pokání z toho, co páchali; nezůstane po ní ani památka. Tak bude jasné všem sborům, že každému vidím do svědomí a každého budu soudit podle jeho činů."},{"book":"Zjevení","chapter":"2","verse":"24","text":"Vám, kteří odmítáte její učení a nejste zvědavi na to, čemu pyšně říká „satanova nejhlubší tajemství“, vám, věrní Tyatirští, slibuji: víc už na vás nenaložím."},{"book":"Zjevení","chapter":"2","verse":"25","text":"Musíte se však pevně držet toho, čemu jste uvěřili, dokud nepřijdu."},{"book":"Zjevení","chapter":"2","verse":"26","text":"Tomu, kdo zvítězí a splní mou vůli, dám mocné poslání ke všem lidem."},{"book":"Zjevení","chapter":"2","verse":"27","text":"Bude mít mezi nimi takovou autoritu, jakou dal Otec mně, a to, na čem si zakládají, rozbije jako hliněné hrnce."},{"book":"Zjevení","chapter":"2","verse":"28","text":"Vítězům vyjdu vstříc jako jitřní hvězda, která ohlašuje den."},{"book":"Zjevení","chapter":"2","verse":"29","text":"Slyšte, to vám říká Bůh."}]}