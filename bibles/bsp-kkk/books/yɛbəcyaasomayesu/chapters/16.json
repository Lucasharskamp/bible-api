{"data":[{"book":"Yɛbəc ya Asom a Yesu","chapter":"16","verse":"1","text":"Pol ɛnabɛrɛ dare da Dɛrbɛ, k'ɔŋkɔ sɔ Listər. Dəndo wəcɛpsɛ Yesu darəŋ wəlɔma ɛnayi pacwe kɔ Timote, kɛrɛ pəyɔnɛ wəSuyif nwɛ ɛnader pəlaŋ Yesu mɔ, mba kas pəyɔnɛ wəKresi."},{"book":"Yɛbəc ya Asom a Yesu","chapter":"16","verse":"2","text":"Awɛnc aŋa alaŋ aka Listər kɔ Ikoniyon ŋanatəŋnɛ kəyɔ kɔn mes mɔtɔt."},{"book":"Yɛbəc ya Asom a Yesu","chapter":"16","verse":"3","text":"Kɔ Pol ɛfaŋ kəkekərɛ Timote, k'ɛlɛk kɔ k'ɛŋkənc teta aSuyif akɔ ŋanayi atɔf ŋaŋɔkɔ mɔ, bawo fəp fənacərɛ a Timote kas wəKresi ɛnayi."},{"book":"Yɛbəc ya Asom a Yesu","chapter":"16","verse":"4","text":"Sədare nsɛ ŋanccepər mɔ, ŋancluksɛ moloku mmɛ asom a Yesu kɔ abeki alaŋ a Yerusalɛm ŋanasom ŋa kəkɔtɛnɛ mɔ, ntɛ tɔŋsɔŋɛ alaŋ atɔyɔnɛ aSuyif ŋacəmɛ mi darəŋ mɔ."},{"book":"Yɛbəc ya Asom a Yesu","chapter":"16","verse":"5","text":"Aloŋkanɛ alaŋ ŋaccəpəs bəkəc kəlaŋ disrɛ, ŋacbɛrɛnɛ kəla dɔsɔk o dɔsɔk."},{"book":"Yɛbəc ya Asom a Yesu","chapter":"16","verse":"6","text":"Ntɛ Amera Ŋecempi ŋa Kanu ŋɛyamsɛ Pol kɔ Silas kəloku toloku tɔtɔt ta Kanu atɔf ŋa Asi mɔ, kɔ ŋancali atɔf ŋa Firiki kɔ atɔf ŋa Kalat."},{"book":"Yɛbəc ya Asom a Yesu","chapter":"16","verse":"7","text":"Ntɛ ŋalɔtərnɛ atɔf ŋa Misi mɔ, kɔ ŋasɛp kəkɔ atɔf ŋa Bitini, mba Amera ŋa Yesu ŋɛnawosɛnɛ fɛ ŋa ti."},{"book":"Yɛbəc ya Asom a Yesu","chapter":"16","verse":"8","text":"Kɔ ŋasolnɛ atɔf ŋa Misi kɔ ŋantor dare da Torowas."},{"book":"Yɛbəc ya Asom a Yesu","chapter":"16","verse":"9","text":"Pibi disrɛ kɔ Pol ɔsɔtɔ kənəŋk kəyɛfɛ ka darenc. Ti disrɛ, wəka Masedon pəcəmɛ kɔ kəsək pəclɛtsɛnɛ kɔ: «Məder Masedon, məmar su!»"},{"book":"Yɛbəc ya Asom a Yesu","chapter":"16","verse":"10","text":"Pol ɛnadesɔtɔ kənəŋk kaŋkɔ, kɔ səntɛn katina kəkɔ ka atɔf ŋa Masedon, səcboc ti a Kanu kəwe su kəkɔcam di toloku tɔtɔt ta Yesu."},{"book":"Yɛbəc ya Asom a Yesu","chapter":"16","verse":"11","text":"Kɔ səyɛfɛ Torowas kɔ səyekti abɛla kɔ səntɛfərnɛ kəkɔ ka Samotiras, dɔckɔsɔk kɔ səmbɛrɛ Neyapoli."},{"book":"Yɛbəc ya Asom a Yesu","chapter":"16","verse":"12","text":"Kɔ səyɛfɛ dəndo, kɔ səŋkɔ Filipi, dare dɔpɔŋ da atɔf ŋa Masedon dɔlɔma ndɛ aka Rom alarəm ŋanandɛ mɔ. Kɔ sənacepərɛnɛ mataka mɔlɔma dare dadɔkɔ."},{"book":"Yɛbəc ya Asom a Yesu","chapter":"16","verse":"13","text":"Simiti dɔsɔk da kəŋesəm kɔ səwur dare dəkusu kəŋgbɔkɔ kəsək, nde sənacɛm-cɛmnɛ kəfo nkɛ səntam kətola Kanu mɔ. Kɔ səndɛ kəlok-lokər aran aŋɛ ŋanaloŋkanɛ di mɔ."},{"book":"Yɛbəc ya Asom a Yesu","chapter":"16","verse":"14","text":"Wəran wəlɔma ɛnayi ŋa dacɔ pacwe kɔ Ludy, pəccaməs cəloto ca karɛ. Pakom kɔ dare da Tiyatir. Wəyek-yekəs Kanu ɛnayi. Pəccəŋkəl su, kɔ Wəbɛ eŋgbiti kɔ abəkəc, ntɛ tɔŋsɔŋɛ kɔ kəcne belbel moloku mmɛ Pol oncloku mɔ."},{"book":"Yɛbəc ya Asom a Yesu","chapter":"16","verse":"15","text":"Ntɛ anagbət kɔ dəromun teta Kanu mɔ, Ludy kɔ aka kəlɔ kɔn disrɛ mɔ, k'ewe su kəyi nde ndɔrɔn mataka mɔlɔma, pəctola: «Kɔ nəncɛm-cɛmnɛ fɔ ilaŋ Wəbɛ belbel-ɛ, nəder nnɔ nderem, nəyi nnɔ kɔ səna.» K'ɛlɛtsɛnɛ su kəyi di."},{"book":"Yɛbəc ya Asom a Yesu","chapter":"16","verse":"16","text":"Dɔsɔk dɔlɔma səckɔ dəkətola Kanu da aSuyif, kɔ wəyecəra wəcar wəlɔma ender pəbəp su, pəyɔ ŋɔŋk nŋɛ ŋɔŋsɔŋɛ kɔ kəloku ntɛ tender mɔ. Wəyecəra nwɛ ɔncsɔtɔnɛ ti abɛ ɔn pəsam pɛlarəm teta kəloku kɔn mes mmɛ mender mɔ."},{"book":"Yɛbəc ya Asom a Yesu","chapter":"16","verse":"17","text":"Kɔ wəyecəra nwɛ ɛncɛpsɛ su darəŋ Pol kɔ səna, pəckulɛ-kulɛ: «Afum akaŋɛ acar a Kanu nkɛ kəyi darenc mɔ ŋɔ! Dɔpɔ da kəyac dɔ ŋayi kəmentər un!»"},{"book":"Yɛbəc ya Asom a Yesu","chapter":"16","verse":"18","text":"Ntɛ wəyecəra ɔyɔ mes mamɔkɔ mata mɛlarəm mɔ, kɔ tɔlɔləs Pol dis. K'ɛŋkafəlɛ, k'oloku ŋɔŋk: «Tewe ta Yesu Krist ilok'əm, məwur wəyecəra wəkawɛ dəris!» Gbəncana babɔkɔ kɔ ŋɔŋk ŋaŋɔkɔ ŋowur kɔ dəris."},{"book":"Yɛbəc ya Asom a Yesu","chapter":"16","verse":"19","text":"Ntɛ abɛ ɔn ŋanəŋk fɔ tɔsɔtɔnɛ taŋan pəsam tɔsɔlər ŋa mɔ, kɔ ŋasumpər Pol kɔ Silas, kɔ ŋaŋkekərɛ ŋa nde abaŋka ŋa dare dacɔ abɛ a dare fɔr kiriŋ."},{"book":"Yɛbəc ya Asom a Yesu","chapter":"16","verse":"20","text":"Kɔ ŋaŋkɔ ŋamentər ŋa aboc kiti, ŋacloku: «Afum akaŋɛ pəyamayama pɔ ŋayi kəbɛrsɛnɛ dare dosu. ASuyif ŋɔ ŋayɔnɛ,"},{"book":"Yɛbəc ya Asom a Yesu","chapter":"16","verse":"21","text":"aŋɛ ŋayi kəcam mɔyɔ maŋan mmɛ pəmar fɛ su kəwosɛ kəyɔ ka mi, səna aŋɛ səyɔnɛ aka Rom mɔ.»"},{"book":"Yɛbəc ya Asom a Yesu","chapter":"16","verse":"22","text":"Kɔ kənay ka afum ŋayɛfɛ kɔ ŋancəmɛ ŋa dəbəkəc. Kɔ aboc kiti a dare dadɔkɔ ŋawurɛ ŋa yamos, k'asutɛ ŋa cəŋgban-gban."},{"book":"Yɛbəc ya Asom a Yesu","chapter":"16","verse":"23","text":"Ntɛ alip kəsut ŋa pəlarəm mɔ, kɔ ŋambɛr ŋa dəbili, kɔ abɛ ŋaloku wəbum bili a pəkɛmərnɛ ŋa belbel."},{"book":"Yɛbəc ya Asom a Yesu","chapter":"16","verse":"24","text":"Ntɛ wəbum bili ene moloku mamɔkɔ mɔ, k'ɛmbɛr ŋa nde bili mbɛ ŋantɔtam kəwur mɔ, k'oŋkotərɛnɛ ŋa wəcək məmboŋk ma tɔk."},{"book":"Yɛbəc ya Asom a Yesu","chapter":"16","verse":"25","text":"Cɛk-cɛk cəndebəp, Pol kɔ Silas ŋactola Kanu, ŋacleŋəs meleŋ mokor-korɛ Kanu, kɔ ayi dəbili ŋaŋne sim səŋan."},{"book":"Yɛbəc ya Asom a Yesu","chapter":"16","verse":"26","text":"Gbəncana babɔkɔ kɔ antɔf ŋeyikcɛ pəpɔŋ, kɔ tɔsɔŋɛ kəlɔ ka bili tantɔf kəcekəlɛ. Kɔ cumba fəp cəŋgbitɛ, kɔ gbekce fəp yoŋkoŋɛ."},{"book":"Yɛbəc ya Asom a Yesu","chapter":"16","verse":"27","text":"Kɔ wəbum bili entimɛ, k'ɛnəŋk ntɛ cumba ca bili cəŋgbitɛ mɔ, k'owurɛ dakma dɔn pəckɔ kədifnɛ, bawo ɛnacɛm-cɛmnɛ a afum aŋɛ ambɛr dəbili mɔ ŋayɛksɛ."},{"book":"Yɛbəc ya Asom a Yesu","chapter":"16","verse":"28","text":"Kɔ Pol oŋkulɛ-kulɛ pəpɔŋ: «Ta məyɔnɛ pəlɛc, səyi nnɔ fəp fosu!»"},{"book":"Yɛbəc ya Asom a Yesu","chapter":"16","verse":"29","text":"Kɔ wəbum bili ewe nɛnc, k'ɛmbɛrɛ katəna-katəna, k'ɔŋkɔ pətɛmpɛnɛ fɔr ya Pol kɔ Silas kiriŋ, pəcyikcɛ kənesɛ disrɛ."},{"book":"Yɛbəc ya Asom a Yesu","chapter":"16","verse":"30","text":"K'owurɛnɛ ŋa nde doru k'eyif ŋa: «Abɛ, cəke cɔ pəmar iyɔ ntɛ tendeyac im mɔ-ɛ?»"},{"book":"Yɛbəc ya Asom a Yesu","chapter":"16","verse":"31","text":"Pol kɔ Silas ŋaloku kɔ: «Məlaŋ Mariki Yesu, andekɔyac əm, məna kɔ aka kəlɔ kam disrɛ fəp.»"},{"book":"Yɛbəc ya Asom a Yesu","chapter":"16","verse":"32","text":"Kɔ ŋaloku kɔ toloku ta Wəbɛ, kɔ afum akɔ ŋanayi nde kəlɔ kɔn mɔ fəp."},{"book":"Yɛbəc ya Asom a Yesu","chapter":"16","verse":"33","text":"Pibi papɔkɔ kɔ wəbum bili ɛlɛk ŋa, k'eŋkekərɛ ŋa kəkɔyak gbali yaŋan. Wəbum bili kɔ afum ɔn fəp ŋasɔtɔ gbəncana babɔkɔ kəgbət dəromun teta Kanu."},{"book":"Yɛbəc ya Asom a Yesu","chapter":"16","verse":"34","text":"K'ɛmpɛnɛ ŋa nde ndɔrɔn, k'ɛncəmbər amɛsa, kɔ ŋawoləs kɔ aka kəlɔ kɔn disrɛ pəbotu pa kəlaŋ kɔn Kanu."},{"book":"Yɛbəc ya Asom a Yesu","chapter":"16","verse":"35","text":"Ntɛ dec dɔsɔk mɔ, kɔ aboc kiti a dare ŋasom afum aŋan alɔma kəkɔloku wəbum bili: «Məsak afum akaŋɛ.»"},{"book":"Yɛbəc ya Asom a Yesu","chapter":"16","verse":"36","text":"Kɔ wəbum bili oluksɛ moloku mamɔkɔ Pol: «Aboc kiti a dare ŋasom afum nnɔ iyi mɔ, a isak'un. Awa nəwur nəkɔnɛ bəkəc yoforu.»"},{"book":"Yɛbəc ya Asom a Yesu","chapter":"16","verse":"37","text":"Mba kɔ Pol oloku ŋa: «Ntɛ ŋalip oŋ kəsut su fɔr ya afum kiriŋ mɔ, ta aŋkiti su-ɛ, səna aŋɛ səyɔnɛ aka Rom mɔ, ŋabɛr su dəbili. Ndɛkəl oŋ yɔk-yɔk yɔ ŋandefaŋ kəsak su ba? Tatɔkɔ tɔfɔyi, ŋader ŋasərka ŋasak su!»"},{"book":"Yɛbəc ya Asom a Yesu","chapter":"16","verse":"38","text":"Kɔ asɔdar ŋaŋkɔ ŋaluksɛ moloku mmɛ aboc kiti, kɔ ŋanesɛ ntɛ ŋanane a Pol kɔ Silas aRom ŋɔ ŋayɔnɛ mɔ."},{"book":"Yɛbəc ya Asom a Yesu","chapter":"16","verse":"39","text":"Kɔ aboc kiti a dare ŋander ŋalɛtsɛnɛ Pol kɔ Silas kəŋaŋnɛ, kɔ ŋasak ŋa. Ŋacloku a ŋawur dare dandɛ."},{"book":"Yɛbəc ya Asom a Yesu","chapter":"16","verse":"40","text":"Ntɛ ŋawur dəbili mɔ, Pol kɔ Silas ŋaŋkɔ ndena Ludy. Kɔ ŋanəŋk awɛnc aŋa alaŋ, kɔ ŋacəpəs ŋa bəkəc. Kɔ ŋasumpər dɔpɔ, kɔ ŋaŋkɔ."}]}