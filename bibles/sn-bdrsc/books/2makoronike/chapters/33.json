{"data":[{"book":"2 Makoronike","chapter":"33","verse":"1","text":"Manase akanga ane makore gumi namaviri paakava mambo, uye akatonga muJerusarema kwamakore makumi mashanu namashanu."},{"book":"2 Makoronike","chapter":"33","verse":"2","text":"Akaita zvakaipa pamberi paJehovha, achitevedzera zvinonyangadza pamberi paJehovha zvaiitwa nendudzi dzakadzingwa naJehovha pamberi pavaIsraeri."},{"book":"2 Makoronike","chapter":"33","verse":"3","text":"Akavakazve nzvimbo dzakakwirira dzakanga dzaparadzwa nababa vake Hezekia. Akavaka aritari dzaBhaari uye akagadzira matanda aAshera. Akakotamira nyeredzi dzose dzokudenga akadzishumira."},{"book":"2 Makoronike","chapter":"33","verse":"4","text":"Akavaka aritari mutemberi yaJehovha yakanga yanzi naJehovha, “Zita rangu richaramba riri muJerusarema nokusingaperi.”"},{"book":"2 Makoronike","chapter":"33","verse":"5","text":"Muzvivanze zvose zvetemberi yaJehovha akavaka aritari dzenyeredzi dzose dzedenga."},{"book":"2 Makoronike","chapter":"33","verse":"6","text":"Akabayira vanakomana vake mumoto mumupata weBheni Hinomi akaita zvamashura, mazango, nouroyi, akandobvunzira kumasvikiro, navavuki. Akaita zvakaipa zvizhinji pamberi paJehovha akamutsa hasha dzake."},{"book":"2 Makoronike","chapter":"33","verse":"7","text":"Akatora chifananidzo chakavezwa chaakanga agadzira akachiisa mutemberi yaMwari, yakanga yanzi naMwari kuna Dhavhidhi nokumwanakomana wake Soromoni, “Mutemberi ino nomuJerusarema randakasarudza kubva mumarudzi ose eIsraeri, ndichaisa Zita rangu nokusingaperi."},{"book":"2 Makoronike","chapter":"33","verse":"8","text":"Handichatenderizve kuti tsoka dzavaIsraeri dzibude munyika yandakavimbisa madzitateguru enyu. Kana chete vakachenjerera kuita zvose zvandakavarayira maererano nemirayiro yose, mitemo, nezvandakatema zvakapiwa kubudikidza naMozisi.”"},{"book":"2 Makoronike","chapter":"33","verse":"9","text":"Asi Manase akatungamirira Judha navanhu veJerusarema mukurasika, zvokuti vakaita zvakatonyanya kuipa kupfuura ndudzi dzose dzakanga dzaparadzwa pamberi pavaIsraeri."},{"book":"2 Makoronike","chapter":"33","verse":"10","text":"Jehovha akataura kuna Manase navanhu vake, asi ivo havana kuteerera."},{"book":"2 Makoronike","chapter":"33","verse":"11","text":"Saka Jehovha akauyisa vatungamiri vehondo yavaAsiria kuzovarwisa vakatora Manase somusungwa, vakaisa chikokovonho mumhino yake, vakamusunga nengetani dzendarira vakaenda naye kuBhabhironi."},{"book":"2 Makoronike","chapter":"33","verse":"12","text":"Mukutambudzika kwake akatsvaka Jehovha Mwari wake akazvininipisa kwazvo pamberi paMwari wamadzibaba ake."},{"book":"2 Makoronike","chapter":"33","verse":"13","text":"Uye paakanyengetera kwaari, Jehovha akasundwa nokuzvininipisa kwake akateerera kudemba kwake. Saka akamudzosa kuJerusarema uye kuumambo hwake. Ipapo Manase akaziva kuti Jehovha ndiMwari."},{"book":"2 Makoronike","chapter":"33","verse":"14","text":"Mushure maizvozvi akavakazve rusvingo rwokunze rweGuta raDhavhidhi, kumavirira kwechitubu chepaGihoni mumupata, kusvika pavanopinda napo paSuo reHove akakomberedza chikomo chaOferi; akachiitawo kuti chinyanye kukwirira. Akamisa vakuru vehondo mumaguta ose ane masvingo muJudha."},{"book":"2 Makoronike","chapter":"33","verse":"15","text":"Akaparadza vamwari vose vedzimwe nyika akabvisa chifananidzo kubva mutemberi yaJehovha nearitari dzaakanga avaka pachikomo chetemberi nomuJerusarema akadzikanda kunze kweguta."},{"book":"2 Makoronike","chapter":"33","verse":"16","text":"Ipapo akavakazve aritari yaJehovha akabayira zvipiriso zvokuwadzana nokuvonga pairi. Uye akataurira Judha kuti ishumire Jehovha, Mwari weIsraeri."},{"book":"2 Makoronike","chapter":"33","verse":"17","text":"Zvisinei, vanhu vakaramba vachibayira panzvimbo dzakakwirira, asi kuna Jehovha Mwari wavo chete."},{"book":"2 Makoronike","chapter":"33","verse":"18","text":"Zvimwe zvakaitwa naManase panguva yokutonga kwake, kusanganisira munyengetero wake kuna Mwari wake, namashoko akataurwa navaoni kwaari muzita raJehovha Mwari waIsraeri, zvakanyorwa munhoroondo dzamadzimambo eIsraeri."},{"book":"2 Makoronike","chapter":"33","verse":"19","text":"Munyengetero wake uye kuti Mwari akasundwa sei nokuzvininipisa kwake, nezvivi zvake zvose nokusatendeka kwake, nenzvimbo dzaakavakira nzvimbo dzakakwirira nokumisa matanda aAshera nezvifananidzo asati azvininipisa, zvose zvakanyorwa munhoroondo dzavaoni."},{"book":"2 Makoronike","chapter":"33","verse":"20","text":"Manase akazorora namadzibaba ake akavigwa mumuzinda wake. Uye Amoni mwanakomana wake akamutevera paumambo."},{"book":"2 Makoronike","chapter":"33","verse":"21","text":"Amoni akanga ava namakore makumi maviri namaviri paakava mambo, uye akatonga muJerusarema kwamakore maviri."},{"book":"2 Makoronike","chapter":"33","verse":"22","text":"Akaita zvakaipa pamberi paJehovha, sezvakanga zvaitwa naManase baba vake. Amoni akashumira uye akapa zvibayiro zvakanga zvagadzirwa naManase."},{"book":"2 Makoronike","chapter":"33","verse":"23","text":"Asi haana kuzoita sababa vake, haana kuzvininipisa pamberi paJehovha. Amoni akawedzera mhosva yake."},{"book":"2 Makoronike","chapter":"33","verse":"24","text":"Makurukota aAmoni akarangana akamuuraya mumuzinda wake."},{"book":"2 Makoronike","chapter":"33","verse":"25","text":"Ipapo vanhu venyika yose vakauraya vose vakanga varangana kuuraya mambo Amoni. Vakaita Josia mwanakomana wake mambo panzvimbo yake."}]}