{"data":[{"book":"Vaifesu","chapter":"3","verse":"1","text":"Afi figola, nenga Pauli muwopiwa wa Yesu Kilistu kwanongwa ya yumwi Vangutungu va Vayawudi, ngumuluva Chapanga."},{"book":"Vaifesu","chapter":"3","verse":"2","text":"Pangajila hoshu mpikana kala kucha Chapanga, kwa usangi waki, ahadishili chichuku achi ndichigoli kwanongwa yenu."},{"book":"Vaifesu","chapter":"3","verse":"3","text":"Chapanga agubutulili nenga manyi mbwepu ayi yifisikili. Nyandika chikata kuyilata chilongu achi,"},{"book":"Vaifesu","chapter":"3","verse":"4","text":"na yumwi pamusoma finofu fila finyandikili mukuwesha kumanya ndambu wundiyimanyili mbwepu ayi ya Kilistu."},{"book":"Vaifesu","chapter":"3","verse":"5","text":"Dahili Chapanga avagubutulili ha vandu mbwepu ayi, lakini ponopa Chapanga kavamanyisha vandundami na vambuyi vaki Vang'alili kupitila Mfuki."},{"book":"Vaifesu","chapter":"3","verse":"6","text":"Mbwepu yeni ndi ayi, kwa deha ya Chilongu cha Nyanyi Vangutungu va Vayawudi na Vayawudi vakugayiliwa mwambu wawu pamu na Vayawudi musila Nemusi sha Chapanga, vandu vosi vakuva mvili wumu na vakuva pamu mujangi yiyila yila yagolili Chapanga kwa deha ya Yesu Kilistu."},{"book":"Vaifesu","chapter":"3","verse":"7","text":"Nenga goliwa kuva ndumindumi wa Chilongu kwa usangi wa paweka wasangilili Chapanga kwa uwesu waki mkomi."},{"book":"Vaifesu","chapter":"3","verse":"8","text":"Nenga mdokwa kwa vandu va Chapanga vosi, lakini kasangila usangi waki ili ndivalandulili Vangutungu va Vayawudi ulundamali mkomi wa Kilistu,"},{"book":"Vaifesu","chapter":"3","verse":"9","text":"na kuvagola vandu vosi vamanyi mbwepu ya Chapanga yifisikili, ndambu wuyigola chichuku."},{"book":"Vaifesu","chapter":"3","verse":"10","text":"Ponopa kwa deha ya lipinga lya vandu yivamjumilili Kilistu, vakomi na vaveli na wutwa kumbindi kwa Chapanga valumanyi luhunja lwa Chapanga luveli lwa ndambu sitangalili."},{"book":"Vaifesu","chapter":"3","verse":"11","text":"Chapanga agolili chilongu achi ngimu wayilatili jola kwa deha ya Yesu Kilistu Bambu wetu."},{"book":"Vaifesu","chapter":"3","verse":"12","text":"Topi, kwa kuyilumba na Kilistu na kuva na ujumilu kwa mweni, yufwi tukugela kumuyendela Chapanga kwa shuvililu."},{"book":"Vaifesu","chapter":"3","verse":"13","text":"Ponopa, nguvaluva mukotoo kulepisiwa kwanongwa nguvagobukela yumwi, ngugola naha kwanongwa ya ukomi waku."},{"book":"Vaifesu","chapter":"3","verse":"14","text":"Kwa nongwa ayi, ngumtundamila Tati,"},{"book":"Vaifesu","chapter":"3","verse":"15","text":"yavelili chikandilu cha vandu vosi mumlima na kumbindi kwa Chapanga vakuliyanga litawa lyaki."},{"book":"Vaifesu","chapter":"3","verse":"16","text":"Ngumuluva Chapanga, kufuma muukomi waki mkomi, kwa uwesu wa Mfuki waki, avasangili liwovi lya kuva na udindalu mugati yenu,"},{"book":"Vaifesu","chapter":"3","verse":"17","text":"Ngumuluva Kilistu ayikali mundima shenu kwa ujumilwa. mupati kuva na lukigha na chikandilu muutami,"},{"book":"Vaifesu","chapter":"3","verse":"18","text":"ili muweshi kumanya pamu na vandu va Chapanga vosi ndambu wutami wa Kilistu wuukwila kwa ukingika na utali, kwa kuyenda kumbindi na kuyenda pasi."},{"book":"Vaifesu","chapter":"3","verse":"19","text":"Yina, muweshi kumanya utami wa Kilistu wupita luhala losi, mumemishiwi chalamuku ugoleki wosi wa Chapanga."},{"book":"Vaifesu","chapter":"3","verse":"20","text":"Tumjumi Chapanga kwa liwovi lyaki ligola chichuku mugati yetu akuwesha kugola findu fikomi munu fila fituwesha kuluva awu kuyighofya,"},{"book":"Vaifesu","chapter":"3","verse":"21","text":"Chapanga yaveli na ukomi mu mipinga ya vandu yivamjumilili Yesu Kilistu, fileli fyosi, jola na jola! Yina."}]}