{"data":[{"book":"3 Mose","chapter":"8","verse":"1","text":"Anantera Ra Anumzamo'a anage huno Mosesena asmi'ne,"},{"book":"3 Mose","chapter":"8","verse":"2","text":"Menina Aronine mofavre naga'ane, efeke za'za kukena zamine, huhampri nezmante'za tagi'zama frenezmantaza masavene, kumite'ma ofama hanaza ve bulimakaone, tare sipisipine, mago ekaeka kupi zo-ore bretia e'nerinka,"},{"book":"3 Mose","chapter":"8","verse":"3","text":"atrumahu seli nomofo avuga, maka Israeli vahera ke hutru huo."},{"book":"3 Mose","chapter":"8","verse":"4","text":"Mosese'a Ra Anumzamo'ma asami'nea kante anteno, ke hige'za atruma hu seli nomofo ufre kanfante omeritru hazageno,"},{"book":"3 Mose","chapter":"8","verse":"5","text":"amanage huno Israeli vahera zamasami'ne, Ra Anumzamo'a amana hiho huno hurante'ne."},{"book":"3 Mose","chapter":"8","verse":"6","text":"Anage huteno Mosese'a Aronine, mofavre naga'a zamavareno ome zmanteno tina frezamante'ne."},{"book":"3 Mose","chapter":"8","verse":"7","text":"Ana huteno agra agu'a kukena Aronina antaninenteno, za'za kukena hunenteno anazama tro'ma nehaza vahe'mo'za knare hu'za tro hu'naza zaza nofi rugagino amu nofira hunenteno, amimizafina tavrave antaninenteno, ana tavravere efoti'ema nehazaza amimizarera anakinte'ne."},{"book":"3 Mose","chapter":"8","verse":"8","text":"Hagi onasi tavrave amimizafina anakinteteno, anantera Ra Anumzamofo avesizama keno eri fore'ma nehia haverare urimi havene tamimi havene rente'ne."},{"book":"3 Mose","chapter":"8","verse":"9","text":"Hagi asenirera mago tavrave nofi anakinenteno, ana nofimofo avuga golire kuta zoumpa tro hu'naza anakinenteno, Ra Anumzamo'ma Mosesema asmi'nea kante anteno tavravea anakinte'ne."},{"book":"3 Mose","chapter":"8","verse":"10","text":"Anante Mosese'a tagino'ma frenezmanteno zamazeri ruotage'ma nehia masavena erino seli none, hakare'a zama agu'afima me'nea zantamina, masave frenenteno Ra Anumzamofo zane huno azeri ruotage hunte'ne."},{"book":"3 Mose","chapter":"8","verse":"11","text":"Hagi mago'a masavena 7ni'a zupa kresramna vu itarera rutri tri hunenteno, kresramnavu itane anampima ne'zama krezantamima me'nea zana azeri ruotage nehuno, bronsire zuompane, tra'anena azeri ruotage hu'ne."},{"book":"3 Mose","chapter":"8","verse":"12","text":"Hagi mago'a masavena Aroni asenifi frenenteno azeri ruotage hunte'ne."},{"book":"3 Mose","chapter":"8","verse":"13","text":"Ana huteno Aroni mofavre'mokizmia zamavreno kukena hunezmanteno, zamu'nofira hunezamanteno, Ra Anumzamo'ma asmi'nea kante anteno zamasenire tavrave nofira anakizmante'ne."},{"book":"3 Mose","chapter":"8","verse":"14","text":"Ana huteno Mosese'a kumi'mofo ofama hu'zana ve bulimakao afu avreno egeno, Aroni ene mofavre'amo'za ana bulimakaomofo asenirera zamazana ante'naze."},{"book":"3 Mose","chapter":"8","verse":"15","text":"Mosese'a ana bulimakao afura ananke akafriteno, mago'a korana erino Kresramana nevaza itare me'nea pazivetaminte azankonu reno frenenteno, mago'a korama meama'a ana kresramnavu itamofo agafi tagitreno azeri ruotage hunte'ne."},{"book":"3 Mose","chapter":"8","verse":"16","text":"Hagi rimpafima me'nea mika'a afova'ane, asumnare'ma refite'nea afova'ane tarega kreso'anena Mosese'a tagatino kresramna vu itare kresramna vu'ne."},{"book":"3 Mose","chapter":"8","verse":"17","text":"Hianagi ana bulimakaomofo avufagi, ame'agi, agruna nofi'a erino kumamofo fegi'a Ra Anumzamo'ma asami'nea kante Mosese'a ome kre'ne."},{"book":"3 Mose","chapter":"8","verse":"18","text":"Hagi anantera Mosese'a tevefima kresramna vu'zana ve sipisipi afu avrezamige'za, ana sipisipimofo asenire Aroni'ene mofavre'amo'za zamazana ante'naze."},{"book":"3 Mose","chapter":"8","verse":"19","text":"Hagi Mosese'a ana sipisipia ananke akafrino korama'a erino kresramna vu itamofo maka asoparega rutri tri hu'ne."},{"book":"3 Mose","chapter":"8","verse":"20","text":"Ana sipisipima tagahu osi osi huteno'a aseni'agi, ameagi, afova'agi huno kre manavu'ne."},{"book":"3 Mose","chapter":"8","verse":"21","text":"Hagi agusu'agese zama'ane, agazama'anena tinu sese huteno, Mosese'a Ra Anumzamo'ma asami'nea kante anteno, ana maka kresramna vigeno Ra Anumzamo'a mana'a nentahino antahi musena hu'ne."},{"book":"3 Mose","chapter":"8","verse":"22","text":"Hagi Aronine mofavre'amokizmima huhampri zamanteno zamazeri ruotage hunaku Mosese'a mago sipisipia zamige'za asenire zamazana ante'naze."},{"book":"3 Mose","chapter":"8","verse":"23","text":"Mosese'a ana sipisipia ananke akafrino mago'a korama'a erino Aronina tamaga kaziga agesa atupare'ene, tamaga kaziga azafa azankore'ene, tamaga kaziga agafa agigore'ene frente'ne."},{"book":"3 Mose","chapter":"8","verse":"24","text":"Mosese'a Aroni mofavre nagara kehige'za azageno anahu kna huno ana sipisipimofo korana tamaga kaziga zamagesa atupare'ene, tamaga kaziga zamazafa zamazankore'ene, tamaga kaziga zamagafa zamagigore'ene frezamante'ne. Hagi korama'a erino kresramana vu itamofo asoparega rutri tri hugagi'ne."},{"book":"3 Mose","chapter":"8","verse":"25","text":"Hagi ana huteno afova'ane arisona afovane, maka arimpama erino vazi'nea afovane, asumnane, tarega kreso'ane erinoma vazi'nea afovane tamagakaziga amumazinane eri'ne."},{"book":"3 Mose","chapter":"8","verse":"26","text":"Zisti onte bretima Ra Anumzamofo avugama ekaeka kupi antegeno me'nefinti, Mosese'a zisti onte kekia mago e'nerino, masavenema eri havia huno flauateti kre'nea bretine, masave frente bisketine eriteno sipisipi afova'ane tamaga kaziga amumazinama me'nere ante'ne."},{"book":"3 Mose","chapter":"8","verse":"27","text":"Ra Anumzamofonte'ma eri veravehu ofa huntehogu, ana zantamina Mosese'a erino Aronine mofavre'amokizmi zamazampi ante'ne."},{"book":"3 Mose","chapter":"8","verse":"28","text":"Ana'ma huteno'a Mosese'a zamazampinti ana zantamina erino kresramna vu itare kresramna vu'ne. E'i pristi vahe'ma zamazeri otage hu ofagino, tevefi kregeno Ra Anumzamo'a mana'a nentahino musena hu'ne."},{"book":"3 Mose","chapter":"8","verse":"29","text":"Anahukna huno Mosese'a Ra Anumzamofo avuga ana sipisipimofo ahihiza'a eriverave hu'ne. E'i Ra Anumzamo'ma asami'nea kante anteno anara hu'neankino Mosese'ma nesia ne'za megahie."},{"book":"3 Mose","chapter":"8","verse":"30","text":"Hagi Mosese'a vahe'ma huhamprinte masavena mago'a erino, kresramna vu itareti korana mago'a erino Aroni za'za kukenaregane, mofavre'amokizmi za'za kukenaregane rutri tri hu'nezmanteno, Aronine kukena'ane, mofavreramima'ane, kukenazami'nena eri ruotage hu'ne."},{"book":"3 Mose","chapter":"8","verse":"31","text":"Hagi Mosese'a Aronine mofavre'aramina amanage huno zamasamine, Sipisipi afu ame'a atruma hu seli nonte'ma ufre kahante kavofi kretetama, zo'ore bretima zamazeri ruotage'ma nehia bretima ekaeka kupima me'nea bretine Ra Anumzamo'ma hu'nea kante anteta, negahaze."},{"book":"3 Mose","chapter":"8","verse":"32","text":"Ana hute'nageno mesia bretine ame'anena tevefi maka kre vagaregahaze."},{"book":"3 Mose","chapter":"8","verse":"33","text":"Seveni'a zagegnamofo agu'afina atruma nehaza seli nona atreta atioramiho, na'ankure 7ni'a knamofo agu'afi, agra tamazeri ruotagera hugahie."},{"book":"3 Mose","chapter":"8","verse":"34","text":"Ra Anumzamo'ma zamazeri agrumahu avu'avazama hugahanema hu'nea zana menina hago huvagarone."},{"book":"3 Mose","chapter":"8","verse":"35","text":"Tamagra 7ni'a knafina hanine zagenena atrumahu seli nomofo kafante mani'neta, Ra Anumzamo'ma huramantesia zana nehuta, ofri kasefa huta maniho."},{"book":"3 Mose","chapter":"8","verse":"36","text":"Hige'za Aroni'ene mofavre'amo'za Ra Anumzamo'ma Mosese'ma asamigeno zamasami'nea zana maka hu'naze."}]}