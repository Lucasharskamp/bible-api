{"data":[{"book":"1 Samueli","chapter":"3","verse":"1","text":"Samueli ankatumikira Yehova moyangʼaniridwa ndi Eli. Masiku amenewo mawu a Yehova sankamveka pafupipafupi. Kuona zinthu mʼmasomphenya sikunkachitikanso kawirikawiri."},{"book":"1 Samueli","chapter":"3","verse":"2","text":"Tsiku lina Eli, amene maso anali ofowoka ndi kuti sankatha kuona bwino, anagona pa malo ake."},{"book":"1 Samueli","chapter":"3","verse":"3","text":"Nthawiyi nʼkuti nyale ya Mulungu isanazimitsidwe. Samueli anali gone mu Nyumba ya Yehova, kumene kunali Bokosi la Chipangano cha Mulungu."},{"book":"1 Samueli","chapter":"3","verse":"4","text":"Yehova anayitana Samueli."},{"book":"1 Samueli","chapter":"3","verse":"5","text":"Ndipo iyeyo anathamangira kwa Eli ndipo anati, “Ndabwera ndamva kuyitana.”"},{"book":"1 Samueli","chapter":"3","verse":"6","text":"Yehova anayitananso, “Samueli!” Ndipo Samueli anadzuka ndi kupita kwa Eli nati, “Ndabwera popeza ndamva mukundiyitana.”"},{"book":"1 Samueli","chapter":"3","verse":"7","text":"Nthawiyi nʼkuti Samueli asanadziwe Yehova ndipo Mawu a Yehova nʼkuti asanawululidwe kwa iye."},{"book":"1 Samueli","chapter":"3","verse":"8","text":"Yehova anayitananso Samueli kachitatu ndipo Samueli anadzuka ndikupita kwa Eli ndipo anati, “Ndabwera popeza mwandiyitana ndithu.”"},{"book":"1 Samueli","chapter":"3","verse":"9","text":"Tsono Eli anamuwuza Samueli kuti, “Pita ukagone ndipo akakuyitananso ukanene kuti, ‘Yankhulani Yehova, pakuti mtumiki wanu ndikumvetsera.’ ” Choncho Samueli anapita ndi kukagona pamalo pake."},{"book":"1 Samueli","chapter":"3","verse":"10","text":"Yehova anabwera ndi kuyima pomwepo, ndi kuyitana monga nthawi zina zija, “Samueli! Samueli!”"},{"book":"1 Samueli","chapter":"3","verse":"11","text":"Ndipo Yehova anati kwa Samueli, “Taona, patsala pangʼono kuti ndichite chinthu china mu Israeli chimene chidzadabwitsa aliyense amene adzamve."},{"book":"1 Samueli","chapter":"3","verse":"12","text":"Tsiku limenelo ndidzachitadi zonse zimene ndinayankhula zokhudza banja la Eli kuyambira poyamba mpaka pomaliza."},{"book":"1 Samueli","chapter":"3","verse":"13","text":"Pakuti ndinamudziwitsa kuti Ine ndikhoza kulanga banja lake kwamuyaya chifukwa cha zoyipa zimene ana ake ankadziyipitsa nazo. Iye ankadziwa zimenezi koma osawaletsa."},{"book":"1 Samueli","chapter":"3","verse":"14","text":"Nʼchifukwa chake ndinalumbira kuti, ‘Zoyipa zimene banja la Eli linandichita sizidzafafanizidwa mpaka muyaya ngakhale adzapereke nsembe kapena zopereka zina.’ ”"},{"book":"1 Samueli","chapter":"3","verse":"15","text":"Samueli anagona mpaka mmawa. Atadzuka anatsekula zitseko za Nyumba ya Yehova. Iye anachita mantha kumuwuza Eli za masomphenya ake."},{"book":"1 Samueli","chapter":"3","verse":"16","text":"Koma Eli anamuyitana nati, “Samueli mwana wanga.”"},{"book":"1 Samueli","chapter":"3","verse":"17","text":"Tsono Eli anafunsa kuti, “Yehova wakuwuza chiyani? Usandibisire. Mulungu akulange ndithu ngati undibisira chilichonse cha zimene wakuwuza.”"},{"book":"1 Samueli","chapter":"3","verse":"18","text":"Choncho Samueli anamuwuza zonse, sanamubisire kalikonse. Ndipo Eli anati, “Iye ndi Yehova, mulekeni achite chimene chamukomera.”"},{"book":"1 Samueli","chapter":"3","verse":"19","text":"Yehova anali ndi Samueli pamene amakula, ndipo zonse zimene ankayankhula zinkachitikadi."},{"book":"1 Samueli","chapter":"3","verse":"20","text":"Ndipo Aisraeli onse kuyambira ku dera la Dani mpaka ku Beeriseba anazindikira kuti Yehova analozadi chala pa Samueli kuti akhale mneneri wake."},{"book":"1 Samueli","chapter":"3","verse":"21","text":"Yehova anapitiriza kuoneka ku Silo, ndipo kumeneko anadziwulula yekha kwa Samueli mwa mawu ake."}]}