{"data":[{"book":"Ebikolwa byʼAbatume","chapter":"12","verse":"1","text":"Awo mu biro ebyo Kabaka Kerode n’atandika okuyigganya abamu ku bakkiriza ab’omu Kkanisa."},{"book":"Ebikolwa byʼAbatume","chapter":"12","verse":"2","text":"N’atta Yakobo muganda wa Yokaana n’ekitala."},{"book":"Ebikolwa byʼAbatume","chapter":"12","verse":"3","text":"Bwe yalaba nga ky’akoze kisanyusizza Abayudaaya, n’akwata Peetero mu kiseera eky’Embaga ey’Emigaati Egitazimbulukuswa"},{"book":"Ebikolwa byʼAbatume","chapter":"12","verse":"4","text":"n’amusiba mu kkomera, ng’amutaddeko abaserikale abamukuuma kkumi na mukaaga mu bibinja bina eby’abaserikale banabana. Kerode yali ategese amuleete mu bantu, ng’Embaga y’Okuyitako ewedde."},{"book":"Ebikolwa byʼAbatume","chapter":"12","verse":"5","text":"Peetero n’akuumirwa mu kkomera, naye Ekkanisa n’enyiikira nnyo okumusabira eri Katonda."},{"book":"Ebikolwa byʼAbatume","chapter":"12","verse":"6","text":"Ekiro ekyo, ng’enkeera Kerode ategese okuwaayo Peetero, Peetero yali yeebase wakati w’abaserikale babiri, ng’asibiddwa n’enjegere bbiri, nga ne ku mulyango gw’ekkomera kuliko abakuumi."},{"book":"Ebikolwa byʼAbatume","chapter":"12","verse":"7","text":"Laba malayika wa Mukama n’ayimirira awali Peetero, ekitangaala ne kyaka mu kisenge, Malayika n’akuba ku Peetero mu mbiriizi n’amuzuukusa ng’amugamba nti, “Yanguwa. Ggolokoka.” Enjegere ne ziva ku mikono gye ne zigwa wansi."},{"book":"Ebikolwa byʼAbatume","chapter":"12","verse":"8","text":"Malayika n’amugamba nti, “Weesibe olukoba lwo, oyambale n’engatto zo.” Peetero n’akola nga bw’agambiddwa. Malayika n’amugamba nti, “Kale, yambala omunagiro gwo ongoberere.”"},{"book":"Ebikolwa byʼAbatume","chapter":"12","verse":"9","text":"Awo Peetero n’agoberera malayika. Naye ekiseera kino kyonna ng’alowooza nti alabye kwolesebwa, nga tayinza kukitegeera nti byonna ebyali bimutuukako mu kaseera ako byaliwo ddala."},{"book":"Ebikolwa byʼAbatume","chapter":"12","verse":"10","text":"Ne bayita ku bakuumi abasooka n’abookubiri ne batuuka ku luggi olunene olw’ekyuma olufuluma mu kkomera nga luggukira mu kibuga. Luno ne lweggulawo lwokka, ne bayitamu. Bwe baatambulako akabanga mu luguudo mu kibuga, amangwago malayika n’amuleka."},{"book":"Ebikolwa byʼAbatume","chapter":"12","verse":"11","text":"Awo Peetero bwe yeddamu n’alyoka ategeera bwe bibadde, n’agamba nti, “Ntegeeredde ddala nga Mukama yatumye malayika we n’anziggya mu mukono gwa Kerode, era n’amponya n’eby’akabi byonna Abayudaaya bye babadde bantegekedde.”"},{"book":"Ebikolwa byʼAbatume","chapter":"12","verse":"12","text":"Bwe yamala okukakasa ebyo munda ye, n’atambula n’alaga mu maka ga Maliyamu nnyina wa Yokaana Makko, abantu bangi gye baali bakuŋŋaanidde nga basaba."},{"book":"Ebikolwa byʼAbatume","chapter":"12","verse":"13","text":"Awo Peetero n’akonkona ku luggi olunene olw’ebweru, omuwala omuweereza erinnya lye Looda n’ajja okuggulawo."},{"book":"Ebikolwa byʼAbatume","chapter":"12","verse":"14","text":"Naye bwe yategeera nga ddoboozi lya Peetero essanyu ne limuyitirira, n’adduka buddusi nga n’oluggi talugguddeewo, n’ategeeza abaali mu nju nti, “Peetero ali wabweru ku luggi!”"},{"book":"Ebikolwa byʼAbatume","chapter":"12","verse":"15","text":"Naye abaali mu nju ne bamuddamu nti, “Oguddemu akazoole.” Naye ne yeyongera okulumiriza nti ky’agamba bwe kiri. Ne bagamba nti, “Oyo malayika we.”"},{"book":"Ebikolwa byʼAbatume","chapter":"12","verse":"16","text":"Naye Peetero n’ayongera okukonkona. Oluvannyuma ne bagenda ne baggulawo oluggi, ne bamulaba. Ne basamaalirira nnyo."},{"book":"Ebikolwa byʼAbatume","chapter":"12","verse":"17","text":"N’abakomako basirike, n’alyoka abategeeza byonna ebyamubaddeko, nga Mukama bwe yamusumuludde mu kkomera. N’abagamba nti, “Mutegeeze Yakobo n’abooluganda bino byonna ebibaddewo.” Awo n’afuluma n’alaga mu kifo ekirala."},{"book":"Ebikolwa byʼAbatume","chapter":"12","verse":"18","text":"Enkeera ekkomera ne lijjula akagugumuko ng’abaserikale beebuuza nti, “Peetero abulidde wa?”"},{"book":"Ebikolwa byʼAbatume","chapter":"12","verse":"19","text":"Awo Kerode bwe yamutumya ne basanga nga taliiyo, ne bamunoonya n’ababula. Abaserikale bwe baamala okuwozesebwa n’alagira babafulumye babatte."},{"book":"Ebikolwa byʼAbatume","chapter":"12","verse":"20","text":"Kerode yali anyiigidde abantu b’e Ttuulo n’e Sidoni. Awo ne bamuweereza ababaka baabwe okujja okumulaba, ne bakwana omuwandiisi we Bulasito, era n’abayamba okubatuusiza ensonga zaabwe ewa Kerode nga bamusaba emirembe, kubanga emmere eyali eriisa ebibuga byabwe byombi yali eva mu nsi ya kabaka."},{"book":"Ebikolwa byʼAbatume","chapter":"12","verse":"21","text":"Awo olunaku olwategekebwa bwe lwatuuka, Kerode n’ayambala eminagiro gye egy’obwakabaka n’atuula ku ntebe ye ey’obwakabaka, n’ayogera eri ababaka n’abantu bonna."},{"book":"Ebikolwa byʼAbatume","chapter":"12","verse":"22","text":"Abantu bonna ne boogera mu ddoboozi ery’omwanguka nti, “Lino ddoboozi lya Katonda so si lya muntu!”"},{"book":"Ebikolwa byʼAbatume","chapter":"12","verse":"23","text":"Amangwago malayika wa Mukama n’amubonereza, n’ajjula envunyu yenna, ne zimulya n’afa, kubanga yakkiriza abantu ne bamusinza, n’atawa Katonda kitiibwa."},{"book":"Ebikolwa byʼAbatume","chapter":"12","verse":"24","text":"Awo ekigambo kya Katonda ne kyeyongera okubuna wonna."},{"book":"Ebikolwa byʼAbatume","chapter":"12","verse":"25","text":"Balunabba ne Sawulo bwe baamala okutuukiriza ekyabaleeta mu Yerusaalemi, ne baddayo ne Yokaana ayitibwa Makko."}]}