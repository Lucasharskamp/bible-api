{"data":[{"book":"2 K'orontos","chapter":"12","verse":"1","text":"Dab it'otse daatset keewo b́ t'ut'aloru it'etwe, ernmo and doonzoke tdaatsts bek'onat be'etson keewo shunfee."},{"book":"2 K'orontos","chapter":"12","verse":"2","text":"Krstosk wotts ik asho danfee, ashaan tatse awd natoniyere shinon keezl darok b́ borfetso b́ dek'eyi, b́ dek'ewewere b́ meetsontoni wotowa b́ meeston wot b́k'zo danatse, Ik'o danfee."},{"book":"2 K'orontos","chapter":"12","verse":"3","text":"Ernmó ashaan Geneto maants b́ dek'etsok'o danfone, b́ meetson wotowá wotb́k'azon danatsone, Ik'o danfee,"},{"book":"2 K'orontos","chapter":"12","verse":"4","text":"Bíwere Geneto maants dek'eyat ash noon keewon keewosh falerawonat asho keewo b́ falaaw keewo b́ shishi."},{"book":"2 K'orontos","chapter":"12","verse":"5","text":"Hank'o ashonn it'etuwe, t tokoshomó maawuk t wotoniyere okoon k'osh bín ti it'et keewo aaliye."},{"book":"2 K'orontos","chapter":"12","verse":"6","text":"Eshe, taa ariko tkeewirwosh it'o tgeyiyalor dartsi woteratse, ernmó konwor tiatse b́bek'irwonat tiyoke b́k'ebirwoniyere bogshde'er taan b́s'iilawok'owa etaat it'atse tiatso kotdek'irwe."},{"book":"2 K'orontos","chapter":"12","verse":"7","text":"Taash be'ets een een keewanotsatse tuutson t id'awok'o t meetso angitsok'o koshet weesho taash imeyi, hanuwere shed'ani melakiyo wotat taan túúzit onobek'shr ti id'awok'o taan b́woshiti."},{"book":"2 K'orontos","chapter":"12","verse":"8","text":"Taan weeshiru keewan tiatse b́ k'aawu'etwok'o doonzo keezoto t k'oni."},{"book":"2 K'orontos","chapter":"12","verse":"9","text":"Ernmó «Ti ango s'eenon b́fiinit n maaw manits b́wottsotse ts'aato neesh bodfe» taash bíeti, mansh Krstos ango tiats b́wotitwok'o jamoniyre bogo maawk twoton geneúfetsr it'o shunfee"},{"book":"2 K'orontos","chapter":"12","verse":"10","text":"Ango t daatsit maawk t wotor b́ wottsotse Krstos jangosh t maawor, t c'ashewor, gondo tbek'or, t gishewor, tkic'oro geneútwe."},{"book":"2 K'orontos","chapter":"12","verse":"11","text":"Doogok'o keewre! eshe hank'o tkeewitwok'o taan k'altswots itne, taan údiyank'wots itna b́teshi, taa daneraw ash twotiyalor dab een eenne eteets woshetswotsiyere eegonor dasheraatse."},{"book":"2 K'orontos","chapter":"12","verse":"12","text":"Ari wosheetso twoto kitsiru keewwots itnton tbewor k'amoon t k'alts fiinwotsiye, milikitanotsnat adits keewanotswere adiknee."},{"book":"2 K'orontos","chapter":"12","verse":"13","text":"It ats kuro wot tk'azoniyere okoon k'osh Ik'i moowwotsiyere iti t dashiyi eegneya? Hanuwere naandok'o b́taawetka wotiyal taash oorowe erere!"},{"book":"2 K'orontos","chapter":"12","verse":"14","text":"Itok wosh k'andek' ttuwiyakon han keezloniye, taa itats kuro woto geeratse, taa tgeyir itna bako it gizoniyaliye. Bo nana'osh giz kakuwo b́s'ili ind nihwotsi bako nanaúwots indnihwotssh gizo ko'irakne."},{"book":"2 K'orontos","chapter":"12","verse":"15","text":"Itsha err dab t gizonat t tookon beshide'er t imink'e ayideniye t geneuti, eshe taa itn ayidek'at t shunfere it taan it shunir hank'o múk'sh dek'atneya?"},{"book":"2 K'orontos","chapter":"12","verse":"16","text":"Ekewin wotowa hann wotowa taa itsh kuro woteratse, weeri gondonat ant'elcon iti tdetstsok'oye itsh bíari.?"},{"book":"2 K'orontos","chapter":"12","verse":"17","text":"T woshts ashuwotsitsere ikon dab kis'o keshrta?"},{"book":"2 K'orontos","chapter":"12","verse":"18","text":"Tito it maants b́ weetwok'o t k'oni, no eshu manowere bínton t woshi, eshe, Tito itoke t'k'miyo datsra? Taanat bín itsh nofin ik shayiron woteratsa? No sha sha'onwere ik woteratsa?"},{"book":"2 K'orontos","chapter":"12","verse":"19","text":"It únets andish b́ borfetsosh it gawir noo it shinatse notook jangosha etaat aninodek'irwok'o woshdek'aatni k'úna? Noo Krstosn wotdek'at nokeewirwo Ik'o shinaatsne, shuneetswotso! no jaman nokeewir iti kup'iyosha etaatniye."},{"book":"2 K'orontos","chapter":"12","verse":"20","text":"Taa manmaants t woor daneraka it wotish t geyirwok'o it woterawon, taawere it itgeyirwok'o twoterawo gonketwonek'úna etaat shatirwe, mank'o itoke kaareyo, okooro, fayo, tookshuntsi woto, ash shúúts t'afiyo, óóno, bogtaana etonat dimbron beetúne etaat shatirwee."},{"book":"2 K'orontos","chapter":"12","verse":"21","text":"Aani aanar itok twoor tiko Izar Izewer daneraka taan itshinatse ketitwe etaat shatirwe, haniyere shin bofints morratse tuutson kiimo, wido, shiraats jintsi wotatse tuutson naandrone eraaw ashuwots jangatse shiyanots kindiftak'úna etaat shatirwe."}]}