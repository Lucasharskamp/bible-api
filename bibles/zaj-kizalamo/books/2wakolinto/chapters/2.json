{"data":[{"book":"2WAKOLINTO","chapter":"2","verse":"1","text":"Avo nigesa mnzonzi zangu kamba sifunga mwanza uyagwe wa kwiza kuwalumiza."},{"book":"2WAKOLINTO","chapter":"2","verse":"2","text":"Kwavija kamba nihawagela giogio mweye, yalihi yasigale yondayanitende nie nideng'he, kamba si mwemwe iniwagelile giogio."},{"book":"2WAKOLINTO","chapter":"2","verse":"3","text":"Kileka mana niwandikila lupwilili luja, giladi niheza sambingeligwe usungu na awo wolondigwa kunitenda nie nideng'he, kwavija nhamanila yangu ng'hulu kumwenu mweye mose kamba, ndeng'ho yangu yowa ndeng'ho ya mweye mose."},{"book":"2WAKOLINTO","chapter":"2","verse":"4","text":"Kwavija niwandikila lupwilili luja kuno nili na mgayo mkulu na usungu mmoyo na mahozi bwando. Si kamba nilonda kuwagela giogio, ila nilonda m'vimanye avija vuniwanogele mweye ng'hani."},{"book":"2WAKOLINTO","chapter":"2","verse":"5","text":"Kamba munhu yoyose yahasongeza giogio, hangelile giogio nie niiyeka, ila kawagela giogio mweye mose. Silonda mbuli ino itunizwe kubanza viili."},{"book":"2WAKOLINTO","chapter":"2","verse":"6","text":"Nhaguso yondayatagusigwe na wanhu bwando yomkolela munhu ija."},{"book":"2WAKOLINTO","chapter":"2","verse":"7","text":"Avo molondigwa mumgele kumgongo na kum'bweza umoyo, giladi sambiyagendelele kuwa na giogio dibanzilize."},{"book":"2WAKOLINTO","chapter":"2","verse":"8","text":"Avo nowayalalila kamba mmulagusile kamba kweli mumnogela."},{"book":"2WAKOLINTO","chapter":"2","verse":"9","text":"Niwandikila mweye lupwilili luja kwavija nilonda kuwageza nivitange kamba mwa wende mmbuli zose."},{"book":"2WAKOLINTO","chapter":"2","verse":"10","text":"Kamba muhamgela kumgongo munhu yoyose, nie vivija nomgela kumgongo. Na kamba nihakigela kumgongo kinhu chochose, nigela kumgongo hameso ga Kilisto sama yenu,"},{"book":"2WAKOLINTO","chapter":"2","verse":"11","text":"giladi Mwenembago sambiyatubanze ubala, kwavija tuzimanya ngelegeza zake."},{"book":"2WAKOLINTO","chapter":"2","verse":"12","text":"Vunivikile mdiwambo da Toloa kuupeta Usenga Unogile wa Kilisto, nivika Mndewa kaluvugula ulwivi sama yangu,"},{"book":"2WAKOLINTO","chapter":"2","verse":"13","text":"hata avo nikala nabule tindiwalo mmoyo, kwavija haja sim'vikile ndugu yangu Tito. Avo niwalaga, nichola kuisi ya Makedonia."},{"book":"2WAKOLINTO","chapter":"2","verse":"14","text":"Ila hewela ichole ha Mulungu ayo mazua gose yotulongoza kuna imhuma kubitila uhamoja wetu na Kilisto, na kubitila tweye tuli manung'hanung'ha ga ilimu ya Kilisto yenele kila hanhu."},{"book":"2WAKOLINTO","chapter":"2","verse":"15","text":"Kwavija hameso ga Mulungu tweye twa vinung'hanung'ha va Kilisto mwa awo wakomboligwe na mwa awo wopotela."},{"book":"2WAKOLINTO","chapter":"2","verse":"16","text":"Mwa awo wapotele tweye twa bundo da munhu yadanganhike digala ifa, ila mwa awo wakomboligwe tweye twa vinung'hanung'ha vigala ugima. Na yalihi yondayaidahe sang'hano ino?"},{"book":"2WAKOLINTO","chapter":"2","verse":"17","text":"Kwavija tweye hatuli wachuluzi wa mbuli za Mulungu tubita ng'anda kwa ng'anda kamba viwali wanhu wayagwe, ila mkuilumba hamoja na Kilisto tolonga kamba wanhu walibule uzenzeleganye, kamba wanhu tutumigwe na Mulungu na twima haulongozi wake."}]}