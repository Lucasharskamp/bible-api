{"data":[{"book":"Matayo","chapter":"14","verse":"1","text":"Helode zumbe ywa Galilaya azivaga zimbuli za Yesu,"},{"book":"Matayo","chapter":"14","verse":"2","text":"niyo awagamba wandima wakwe, “Uyo ni Yohana Mbatizi auyuke! Nivo vikuleka ana udahi wa kudamanya vihungi.”"},{"book":"Matayo","chapter":"14","verse":"3","text":"Kwaviya helode asiigilaga kugamba Yohana agwilwe niyo akakilizwe mp'hingu na kuvugailwa kwedivugailwe, adamanyaga ivo kwe mbuli ya Helodiya mkaziwe dya mkuluwe Filipo."},{"book":"Matayo","chapter":"14","verse":"4","text":"Kwaviya zuwa dimwenga, Yohana Mbatizi amgambaga Helode, “Hivo vedi kwa weye kumlomba Helodia.”"},{"book":"Matayo","chapter":"14","verse":"5","text":"Helode aungaga amkome mna andaga akawogoha Wayahudi Kwaviya wammanyaga kugamba andaga mlotezi."},{"book":"Matayo","chapter":"14","verse":"6","text":"Mwe dizuwa dyo wila wokukumbukila ukwelekwa kwakwe Helode, mwanawe we kivele etangwe Helodiya avinaga mwe kieti cha want'hu wose. Helode elelwaga vidala uvini wo mwanawe"},{"book":"Matayo","chapter":"14","verse":"7","text":"vilekile akamgamba, “nilombeze chochose name nohwink'he!”"},{"book":"Matayo","chapter":"14","verse":"8","text":"Kwa kusongelezwa ni nine, amgambaga ise, “Nink'he haluse ivi umtwi wa Yohana Mbatizi mwo lwiga.”"},{"book":"Matayo","chapter":"14","verse":"9","text":"Zumbe azimilagwa, mna kwa kuwogoha wadya wandaga aho wevaga akalonga no mwanawe, niyo asigiila kugamba yudya mwana kike enk'higwe viya aungile."},{"book":"Matayo","chapter":"14","verse":"10","text":"Yohana niyo akant'wa umtwi kudya kwe divugailo."},{"book":"Matayo","chapter":"14","verse":"11","text":"Umtwi niyo wageligwa mwe kaziga niyo enk'higwa yudya mwana kike, naye niyo amwigaila nine."},{"book":"Matayo","chapter":"14","verse":"12","text":"Wanamp'hina wa Yohana wezaga kuuguha umwili wa Yohana no kuumosa msanga, niyo wagenda kumgambila Yesu."},{"book":"Matayo","chapter":"14","verse":"13","text":"Yesu eze eve zimbuli za Yohana ahalawaga hadya mwe ingalawa niyo aita hant'hu hakiikeike, want'hu wamwivaga, niyo wamtimila kulawa kwe kaya lwaviga."},{"book":"Matayo","chapter":"14","verse":"14","text":"Yesu niyo afosa mwe ngalawa, naho eze auone mdugano mkulu, nakawaonela mbazi awant'hu, awahonyaga wose wandaga wakalumwa."},{"book":"Matayo","chapter":"14","verse":"15","text":"Mwalagulo ludya wanamp'hina wakwe wamwizilaga niyo wamgamba, “Zuwa diswa na uku ki kwe nyika. Walage awant'hu waite wakakezunguile nk'hande.”"},{"book":"Matayo","chapter":"14","verse":"16","text":"Yesu niyo awagamba, “Hevidahike want'hu awa wahalawe, wenk'heni nyuwe cho kudya.”"},{"book":"Matayo","chapter":"14","verse":"17","text":"Niyo wamhitula, “Aha suwe kina visamaki vishano du na vebesu viidi va mikate.”"},{"book":"Matayo","chapter":"14","verse":"18","text":"Yesu niyo awagamba, “Hake vinink'heni.”"},{"book":"Matayo","chapter":"14","verse":"19","text":"Awagambaga want'hu wekale hasi mwa mani, niyo aguha mikate idya imishano ne visamaki viidi. Niyo akaula kulanga, niyo amtogola Mnungu, aibendulaga migate idya, niyo awenk'ha wanamp'hina, wanamp'hina nawo niyo wawapasila awant'hu."},{"book":"Matayo","chapter":"14","verse":"20","text":"Kila yumwenga adyaga, niyo eguta. Wana mp'hina wakwe waduganyaga nt'hangulu mlongo na mbili zimemile vibesu visigale."},{"book":"Matayo","chapter":"14","verse":"21","text":"Want'hu wadyaga ludyo ulo wandaga gana milongo mishano wagosi awo du, kuleka wavele, na wana."},{"book":"Matayo","chapter":"14","verse":"22","text":"Yesu niyo awagamba wanamp'hina wakwe wengile mwe ngalawa, naho walongole kuita gundi ye diziwa Umwo yehe andaga akawalaga awant'hu."},{"book":"Matayo","chapter":"14","verse":"23","text":"Eze abinde kuwalaga, aitaga komnima ekedu kugenda kumlombeza Mnungu. Kwize kunde mwalagulo Yesu andaga ekedu."},{"book":"Matayo","chapter":"14","verse":"24","text":"Naho mwo lupisi ulo ngalawa yandaga hale mwediziwa, ikajubwaniswa kwaviya kwandaga na nk'hung'unto yandaga ikaihingamila ingalawa."},{"book":"Matayo","chapter":"14","verse":"25","text":"Ize ibuze kilo cha gati ya saa kane na saa mtandatu, Yesu awabasaga wanamp'hina wakwe akagenda mwa amazi."},{"book":"Matayo","chapter":"14","verse":"26","text":"Weze amuone akagenda mwa amazi, niyo wogoha wakagamba, “Iki kizuli!” Niyo waguta kwa kogoha."},{"book":"Matayo","chapter":"14","verse":"27","text":"Mna aho Yesu niyo awagamba, “Keink'heni moyo, ni miye. Msekogoha!”"},{"book":"Matayo","chapter":"14","verse":"28","text":"Petulo niyo amgamba, “Zumbe uneva ni weye nigambe nize uko nigende mwa mazi.”"},{"book":"Matayo","chapter":"14","verse":"29","text":"Yesu niyo amgamba, “So.” Petulo niyo aseela mwe ngalawa no kugenda mwa amazi akambasa Yesu."},{"book":"Matayo","chapter":"14","verse":"30","text":"Mna eze aone nk'hun'gunto, niyo ogoha no kukonga kudubwila mwa mazi niyo aguta, “Zumbe niyokole!”"},{"book":"Matayo","chapter":"14","verse":"31","text":"Aho niyo Yesu amtoza no umkono wakwe na kumgamba, “Weye uhungukilwe mhuwi, nii kunda muoga?”"},{"book":"Matayo","chapter":"14","verse":"32","text":"Naho Umwo weze wengile mwe ingalawa, nk'hung'unto niyo wanyamala."},{"book":"Matayo","chapter":"14","verse":"33","text":"Niyo wose wandaga mwe ingalawa niyo wamvika wakagamba, “Kindedi weye niwe mwana Mnungu.”"},{"book":"Matayo","chapter":"14","verse":"34","text":"Weze womboke idiziwa, niyo wabula mwe isi ya Genezaleti,"},{"book":"Matayo","chapter":"14","verse":"35","text":"want'hu wa hadya weze wabunk'hule kugamba niyehe, niyo wagambilana wose, hamwenga na wanyonge wawegalaga kwa Yesu."},{"book":"Matayo","chapter":"14","verse":"36","text":"Niyo wamlombeza kugamba wadose du zimp'hindo ze isuke yakwe, naho wose watendaga ivo wahonaga kindedi."}]}