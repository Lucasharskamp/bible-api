{"data":[{"book":"Kulawa","chapter":"20","verse":"1","text":"Mulungu kalonga mbuli zino zose, kalonga,"},{"book":"Kulawa","chapter":"20","verse":"2","text":"“Niye Mndewa Mulungu, Mulungu wako yonikulavile kuna iisi ya Misili, koukalile mtumwa."},{"book":"Kulawa","chapter":"20","verse":"3","text":"“Sekeutambikile milungu imwenga ila niye."},{"book":"Kulawa","chapter":"20","verse":"4","text":"“Sekeuitendele nyang'hiti ya chinhu chochose chilingile fana chinhu cha kuulanga hebu chili muna iisi hebu chili muna yamazi."},{"book":"Kulawa","chapter":"20","verse":"5","text":"Sekeuitumbalile mavindi hebu kuisang'hanila, kwaviya niye Mndewa Mulungu, Mulungu wako, ni Mulungu nili na migongo. Nowatagusa wana kwa uhasanyi wa tati zawo, kwa nyelesi yetatu na yekane ya waja wonihila."},{"book":"Kulawa","chapter":"20","verse":"6","text":"Mbali nolagusa ulondo wa kufunya umoyo kwa nyelesi maelufu kwa waja wonilonda niye na kutegeleza ndagilizi zangu."},{"book":"Kulawa","chapter":"20","verse":"7","text":"“Sekeudisang'hanile chakachaka zina da Mndewa Mulungu, Mulungu wako, mana Mndewa Mulungu kezamtagusa chila munhu yodisang'hanila chakachaka zina jake."},{"book":"Kulawa","chapter":"20","verse":"8","text":"“Izindilile Siku ya Mhumulo kwa kuitenda yele, mana ni siku ya chiidumwe."},{"book":"Kulawa","chapter":"20","verse":"9","text":"Siku sita sang'hana usang'hano na utende mbuli zako zose."},{"book":"Kulawa","chapter":"20","verse":"10","text":"Mbali siku yesaba ni Siku ya Mhumulo ya Mndewa Mulungu, Mulungu wako. Siku iyo sekeusang'hane usang'hano wowose, weye hebu mwanago wa chilume hebu mwanago wa chike, hebu wasang'hani wako wa chike hebu wasang'hani wako wa chilume, mnyama wako wa kufugigwa hebu nyambenyambe yeli muna ikaye yako."},{"book":"Kulawa","chapter":"20","verse":"11","text":"Mana kwa siku sita, niye Mndewa Mulungu nilumba ulanga na isi yose na bahali na vinhu vose vili umo, maabaho siku yesaba nihumula. Ivo niye Mndewa Mulungu niitemela mate siku yesaba na niitenda yele."},{"book":"Kulawa","chapter":"20","verse":"12","text":"“Wategeleze tati yako na mami yako, muladi ukale siku nyingi muna iisi ija inikwing'ha niye Mndewa Mulungu, Mulungu wako."},{"book":"Kulawa","chapter":"20","verse":"13","text":"“Sekeukome giladi."},{"book":"Kulawa","chapter":"20","verse":"14","text":"“Sekeuibandame na mulume hebu muke wa munhu imwenga."},{"book":"Kulawa","chapter":"20","verse":"15","text":"“Sekeubawe."},{"book":"Kulawa","chapter":"20","verse":"16","text":"“Sekeumulongeleze mkaya miyago kwa mbuli za uvwizi."},{"book":"Kulawa","chapter":"20","verse":"17","text":"“Sekeuimelele mate kaye ya munhu imwenga, sekeumelele mate muke wa miyago hebu msang'hani wake wa chike hebu msang'hani wake wa chilume hebu ng'ombe wake hebu chihongwe wake, hebu chinhu chochose chiyeli nacho miyago.”"},{"book":"Kulawa","chapter":"20","verse":"18","text":"“Wanhu viwahulike mibumo na dizi da mhalati na kuwona ng'huwa na yosi kuna mulima, wagudemeka kwa kudumba na wema kutali.”"},{"book":"Kulawa","chapter":"20","verse":"19","text":"Wamulongela Musa, “Longa na cheye weye mwenyewo, chizakutegeleza. Mbali Mulungu sekeyalonge na cheye, buleivo chizadanganika.”"},{"book":"Kulawa","chapter":"20","verse":"20","text":"Musa kawalongela, “Sekemudumbe, Mulungu keza kumgezani muladi kumtendani mumdumbe na sekemutende uhasanyi.”"},{"book":"Kulawa","chapter":"20","verse":"21","text":"Lusita Musa viyawile habehi na wingu diya dizamile moyakalile Mulungu, wanhu wose wema kutali."},{"book":"Kulawa","chapter":"20","verse":"22","text":"Maabaho Mndewa Mulungu kamulongela Musa yawalongele Waisilaili, “Muwona mweye wenyewo kuwa nilonga na mweye kulawa kuulanga."},{"book":"Kulawa","chapter":"20","verse":"23","text":"Sekemuitendele vinhu va hela vilingile fana Mulungu viwe hamwe na niye, sekemuitendele milungu ya zahabu hebu shaba."},{"book":"Kulawa","chapter":"20","verse":"24","text":"Munhendele lupango lwa ulongo na mulave nhambiko zenu za wanyama, fana viya nhambiko ya tindiwalo na nhambiko ya kutimbula. Chila hanhu hondaniwakumbuse wanhu zina jangu, nizamwizilani na kumtemelani mate."},{"book":"Kulawa","chapter":"20","verse":"25","text":"One mwahazenga lupango lwa mabwe, sekemuzengele mabwe yosongoligwe, kwaviya lusita londamusang'hanile mabwe yasongoke, uhasang'hanila chia chako kusongolela, kwizakuwa kwambula mwiko."},{"book":"Kulawa","chapter":"20","verse":"26","text":"Wala sekemutende lupango uli na vidando va kukwelela, muladi munhu yokwela uchanyha yake sekeyakale mwazi.”"}]}