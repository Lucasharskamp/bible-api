{"data":[{"book":"Jongʼad Bura","chapter":"9","verse":"1","text":"Abimelek wuod Jerub-Baal nodhi ir owete gi min-gi man Shekem mowuoyo gi owete gi min-gi kod jo-dhood gi min mare duto, kowachonegi niya,"},{"book":"Jongʼad Bura","chapter":"9","verse":"2","text":"“Penj jo-Shekem duto ni, ‘Ere gima ber: bedo gi yawuot Jerub-Baal piero abiriyo kaka jotendu, koso bedo e bwo loch ngʼato achiel?’ Ngʼeuru malongʼo ni an rembu.”"},{"book":"Jongʼad Bura","chapter":"9","verse":"3","text":"Kane owetene owachone jo-Shekem wechegi duto, to negiramo ni koro nyaka gilu Abimelek, nimar negiwacho niya, “En owadwa.”"},{"book":"Jongʼad Bura","chapter":"9","verse":"4","text":"Negimiye shekel piero abiriyo mag fedha koa e hekalu mar Baal-Berith, mi Abimelek ongʼiewogo jomoko macheje kod jo-mahundu mane oluwe."},{"book":"Jongʼad Bura","chapter":"9","verse":"5","text":"Nodhi e dala wuon mare man Ofra kendo nonego owetene piero abiriyo, ma gin yawuot Jerub-Baal ewi lwanda achiel. To Jotham, ma wuod Jerub-Baal ma chogo, nopondo motony."},{"book":"Jongʼad Bura","chapter":"9","verse":"6","text":"Bangʼe jo-Shekem kod Beth Milo nochokore e bath yien maduongʼ mantie ewi Shekem mondo oket Abimelek kaka ruoth."},{"book":"Jongʼad Bura","chapter":"9","verse":"7","text":"Kane onyis Jotham wachni, nodhi ewi Got Gerizim kendo nokok kowachonegi niya, “Winjauru, un jo-Shekem, mondo omi Nyasaye owinju."},{"book":"Jongʼad Bura","chapter":"9","verse":"8","text":"Chiengʼ moro achiel yiende nowuok mondo oyier ruodhgi. Negiwachone yadh zeituni ni, ‘Bed ruodhwa.’"},{"book":"Jongʼad Bura","chapter":"9","verse":"9","text":"“To yadh zeituni nodwoko niya, ‘Ere kaka dawe mo miyudo kuom olembena kendo mitiyogo kuom miyo nyiseche kod ji duongʼ mondo abed ruodhu?’"},{"book":"Jongʼad Bura","chapter":"9","verse":"10","text":"“Bangʼ mano, yiende nowachone ngʼowu ni, ‘Bi mondo ibed ruodhwa.’"},{"book":"Jongʼad Bura","chapter":"9","verse":"11","text":"“To ngʼowu nodwoko ni, ‘Ere kaka dawe olembena mabeyo kendo mamit mondo abed ruodh yiende?’"},{"book":"Jongʼad Bura","chapter":"9","verse":"12","text":"“Eka yiende nowachone mzabibu ni, ‘Bi mondo ibed ruodhwa.’"},{"book":"Jongʼad Bura","chapter":"9","verse":"13","text":"“To mzabibu nodwoko ni, ‘Ere kaka dawe divai mara mamiyo nyiseche kod ji mor mondo abed ruodh yiende?’"},{"book":"Jongʼad Bura","chapter":"9","verse":"14","text":"“Mogik yiende duto nowachone kudho ni, ‘Bi mondo ibed ruodhwa.’"},{"book":"Jongʼad Bura","chapter":"9","verse":"15","text":"“Kudho nowachone yiende ni, ‘Ka adiera udwaro keta ruoth, to biuru kendo upond e tipona; ka ok kamano, to we mach owuog oa e kudho kendo owangʼ sida mag Lebanon!’"},{"book":"Jongʼad Bura","chapter":"9","verse":"16","text":"“Ka uparo ni usetimo gima kare kendo mowinjore kuom keto Abimelek ruoth, bende ni usetimo maber ne Jerub-Baal kod joode, kendo usetimone gima romre gi timne,"},{"book":"Jongʼad Bura","chapter":"9","verse":"17","text":"ka uparo kaka wuonwa nokedonu, kochiwo ngimane mondo oresu e lwet jo-Midian;"},{"book":"Jongʼad Bura","chapter":"9","verse":"18","text":"to kawuononi osengʼanyo ni jood wuora, munego yawuote piero abiriyo ewi lwanda achiel, kendo uketo Abimelek, mane wuod jatichne ma nyako mobedo ruoth ewi jo-Shekem nikech en owadu."},{"book":"Jongʼad Bura","chapter":"9","verse":"19","text":"Ka uparo ni kawuononi usetimo gima kare kendo mowinjore ni Jerub-Baal kod joode, to mad Abimelek bed mamor kodu kendo un bende ubed mamor kode!"},{"book":"Jongʼad Bura","chapter":"9","verse":"20","text":"To ka ok utimo kamano, to mad mach wuog kuom Abimelek mi wangʼu duto, un jo-Shekem kod Beth Milo, kendo mach mondo owuog kuomu mi owangʼ Abimelek!”"},{"book":"Jongʼad Bura","chapter":"9","verse":"21","text":"Eka Jotham noringo odhi Beer, kendo nodak kanyo nikech noluoro Abimelek owadgi."},{"book":"Jongʼad Bura","chapter":"9","verse":"22","text":"Kane Abimelek osebedo ruodh Israel kuom higni adek,"},{"book":"Jongʼad Bura","chapter":"9","verse":"23","text":"Nyasaye noketo chuny marach e kind Abimelek kod jo-Shekem mi gidhawo kode kendo gingʼanyone."},{"book":"Jongʼad Bura","chapter":"9","verse":"24","text":"Nyasaye notimo ma mondo mahundu mane otimne yawuot Jerub-Baal piero abiriyo, kichwero rembgi, mondo ochul ewi Abimelek owadgi kendo ewi jo-Shekem, mane okonye nego owetene."},{"book":"Jongʼad Bura","chapter":"9","verse":"25","text":"Kuom mano, jo-Shekem noketo ji ewi gode mondo omonje kendo omaa ngʼato angʼata mane okalo machiegni, kendo wachni noterne Abimelek."},{"book":"Jongʼad Bura","chapter":"9","verse":"26","text":"Koro noyudo ka Gaal wuod Ebed nodar gi owetene odhi Shekem, kendo jopinyno noketo yie margi kuome."},{"book":"Jongʼad Bura","chapter":"9","verse":"27","text":"Bangʼ kane gisedhi e puothe kendo gipono mzabibu mi gikelogi kuonde bicho, negitimo nyasi e hekalu mar nyasachgi. E sa mane gichiemo kendo metho, ne gikwongʼo Abimelek."},{"book":"Jongʼad Bura","chapter":"9","verse":"28","text":"Eka Gaal wuod Ebed nowacho niya, “Abimelek to en ngʼa, kendo Shekem bende en ngʼa, manyaka wabed e bwo lochne? Donge en wuod Jerub-Baal, to jalupne donge en Zebul? Tiuru ne jo-Hamor, ma wuon Shekem! Koro ere gima omiyo dwatine Abimelek?"},{"book":"Jongʼad Bura","chapter":"9","verse":"29","text":"Ka dine gibed e bwo lochna, to dine atieke, kendo dine awachone Abimelek ni, ‘Kel jolwenji duto mondo akedgo!’ ”"},{"book":"Jongʼad Bura","chapter":"9","verse":"30","text":"Kane Zebul ma jatend dala maduongʼno nowinjo gima Gaal wuod Ebed owacho, iye nowangʼ ahinya."},{"book":"Jongʼad Bura","chapter":"9","verse":"31","text":"Nooro joote ir Abimelek, mowacho niya, “Gaal wuod Ebed kod owetena osebiro Shekem kendo gidwaro mondo dala maduongʼ omonji."},{"book":"Jongʼad Bura","chapter":"9","verse":"32","text":"Omiyo koro kaw jogi gotieno mondo upond e bungu kuritogi."},{"book":"Jongʼad Bura","chapter":"9","verse":"33","text":"Ka chiengʼ wuok gokinyi, to suduru machiegni gi dala maduongʼ, mondo ka Gaal gi joge wuok e dala maduongʼ mondo omonju, to timnegiuru gimoro amora ma unyalo timo.”"},{"book":"Jongʼad Bura","chapter":"9","verse":"34","text":"Omiyo Abimelek kod jolweny mage duto nowuok gotieno, ne gipogore e migepe angʼwen mi gibuto mondo gimonj Shekem."},{"book":"Jongʼad Bura","chapter":"9","verse":"35","text":"Koro Gaal wuod Ebed nowuok oko kendo negichungʼ e dhoranga dala maduongʼ mana sa ma Abimelek gi jolweny mage nowuok e kuondegi mane giponde."},{"book":"Jongʼad Bura","chapter":"9","verse":"36","text":"Kane Gaal onenogi, nowachone Zebul niya, “Ne joma biro koa ewi gode!”"},{"book":"Jongʼad Bura","chapter":"9","verse":"37","text":"To Gaal nowachone kendo niya, “Ne joma biro koa e dier piny, kendo oganda maduongʼ biro koa yo koma opidhie yadh ajwoga.”"},{"book":"Jongʼad Bura","chapter":"9","verse":"38","text":"Eka Zebul nowachone niya, “Ere thoro wach maru koro, un mane uwacho ni, ‘Abimelek en ngʼa manyaka wabed mana e bwo lochne?’ Donge magi e joma ne ichayo? Koro wuoguru mondo uked kodgi!”"},{"book":"Jongʼad Bura","chapter":"9","verse":"39","text":"Omiyo Gaal notelo ne jo-Shekem kendo mi gikedo gi Abimelek."},{"book":"Jongʼad Bura","chapter":"9","verse":"40","text":"Abimelek nolawe, kendo ji mane ohinyore kanyo ne ngʼeny mochopo nyaka e dhorangach."},{"book":"Jongʼad Bura","chapter":"9","verse":"41","text":"Abimelek nodongʼ Aruma, kendo Zebul noriembo Gaal kod owetene oko mar Shekem."},{"book":"Jongʼad Bura","chapter":"9","verse":"42","text":"Kinyne jo-Shekem nowuok oko kama oyangore kendo ne gikone Abimelek wachni."},{"book":"Jongʼad Bura","chapter":"9","verse":"43","text":"Omiyo nogolo joge, mi opogogi e migepe adek kendo nochako kedo kodgi. Kane oneno ji ka wuok e dala maduongʼ, ne owuok mondo oked kodgi."},{"book":"Jongʼad Bura","chapter":"9","verse":"44","text":"Abimelek kod kanyakla mane ni kode noreto kochiko kamoro e dhoranga dala maduongʼ. Eka migepe ariyo noreto odhi ir ji duto mane ni e pewe mine ginegogi duto."},{"book":"Jongʼad Bura","chapter":"9","verse":"45","text":"Odiechiengno duto Abimelek nokedo matek gi dala maduongʼ manyaka okawe kendo onego joma nodak e iye. Eka noketho dalano kendo nokworo chumbi kuome duto."},{"book":"Jongʼad Bura","chapter":"9","verse":"46","text":"Kane ji owinjo wachno, joma nodak kama oger motingʼore gi malo mar Shekem nodhi kama oger motegno mar hekalu mar El-Berith."},{"book":"Jongʼad Bura","chapter":"9","verse":"47","text":"Kane Abimelek owinjo nine gisechokore kanyo,"},{"book":"Jongʼad Bura","chapter":"9","verse":"48","text":"en kaachiel gi joge duto negidhi e Got Zalmon. Abimelek nokawo le mi otongʼogo bad yath moro, mi notingʼe e goke. Nochiwo chik ne joma nenikode niya, “Uneno gima atimoni! Timuru kamano piyo!”"},{"book":"Jongʼad Bura","chapter":"9","verse":"49","text":"Omiyo jogo duto notongʼo bede yath mi giluwo bangʼ Abimelek. Negichano yiendego e kor ot mar hekaluno gi oko eka ne gimoko mach kuom ji ei dalano. Omiyo ji duto mane nitiere kama oger motingʼore gi malo mar Shekem notho, chwo kod mon madirom ji alufu achiel."},{"book":"Jongʼad Bura","chapter":"9","verse":"50","text":"Bangʼ mano, Abimelek nodhi Thebez mine olwore kendo omonje."},{"book":"Jongʼad Bura","chapter":"9","verse":"51","text":"Kata kamano, ei dala maduongʼno, ne nitie kama oger motegno motingʼore gi malo, kendo ji duto, chwo gi mon nodhi mopondo kanyo. Ne gilorore e iye mi giidho ewi kama oger motegnono."},{"book":"Jongʼad Bura","chapter":"9","verse":"52","text":"Abimelek nodhi e kama oger motegnono mondo omi omonje. To kane ochopo machiegni gi dhoranga kama oger motegnono mondo omokie mach,"},{"book":"Jongʼad Bura","chapter":"9","verse":"53","text":"to dhako moro nolwaro kidi maduongʼ mar nyapongʼ ewi Abimelek mi obarore."},{"book":"Jongʼad Bura","chapter":"9","verse":"54","text":"Noluongo jatingʼne gik lweny mapiyo mowachone niya, “Wuodh liganglani kendo inega, mondo kik giwach ni, ‘Dhako ema nonege.’ ” Omiyo jatichne nowuodho ligangla mochwowego kendo otho."},{"book":"Jongʼad Bura","chapter":"9","verse":"55","text":"Kane jo-Israel oneno ka Abimelek otho, ne giwuok mi gidok e miechgi."},{"book":"Jongʼad Bura","chapter":"9","verse":"56","text":"Omiyo Nyasaye nokumo Abimelek kuom timbe mamono mane otimo ne wuon mare kuom nego owetene piero abiriyo."},{"book":"Jongʼad Bura","chapter":"9","verse":"57","text":"Nyasaye nokumo bende jo-Shekem kuom timbegi mamono. Kwongʼ mane Jotham wuod Jerub-Baal okwongʼogigo nochopo kare."}]}