{"data":[{"book":"Mabasa","chapter":"5","verse":"1","text":"Zvino mumwe murume ainzi Ananiasi, pamwe chete nomukadzi wake Safira, akatengesawo chikamu chepfuma yake."},{"book":"Mabasa","chapter":"5","verse":"2","text":"Mukadzi wake achinyatsozvizivawo, akazvikamurira chimwe chikamu chemari, asi yakasara akauya nayo akaiisa pamberi pavapostori."},{"book":"Mabasa","chapter":"5","verse":"3","text":"Ipapo Petro akati, “Ananiasi, Satani azadzireiko mwoyo wako kudai, kuti usvike pakureva nhema kuMweya Mutsvene uye wazvikamurira imwe mari yawawana pakutengesa munda?"},{"book":"Mabasa","chapter":"5","verse":"4","text":"Ko, wakanga usiri wako here usati watengeswa? Uye shure kwokunge wautengesa, mari yakanga isiri yako here? Chiiko chakaita kuti ufunge kuita chinhu chakadai? Hauna kureva nhema kuvanhu asi kuna Mwari.”"},{"book":"Mabasa","chapter":"5","verse":"5","text":"Ananiasi akati anzwa izvi, akawira pasi akabva afa. Uye kutya kukuru kwakabata vose vakanga vanzwa zvakanga zvaitika."},{"book":"Mabasa","chapter":"5","verse":"6","text":"Ipapo majaya akaswedera, akaputira muviri wake, akamutakura akaenda naye kunze vakandomuviga."},{"book":"Mabasa","chapter":"5","verse":"7","text":"Shure kwamaawa anenge matatu mukadzi wake akasvikopinda, asingazivi zvakanga zvaitika."},{"book":"Mabasa","chapter":"5","verse":"8","text":"Petro akamubvunza akati, “Ndiudze, uyu ndiwo here mutengo wamakawana, iwe naAnaniasi, pamunda?”"},{"book":"Mabasa","chapter":"5","verse":"9","text":"Petro akati kwaari, “Matenderana seiko kuti muedze Mweya waShe? Tarira! Tsoka dzamajaya aviga murume wako dziri pamukova, uye vachakutakura newewo.”"},{"book":"Mabasa","chapter":"5","verse":"10","text":"Pakarepo akawira pasi, patsoka dzake akabva afa. Ipapo majaya akapinda uye akamuwana afa, akamutakura akaenda naye kunze akandomuviga parutivi pomurume wake."},{"book":"Mabasa","chapter":"5","verse":"11","text":"Kutya kukuru kwakabata kereke yose navose vakanzwa zvinhu izvi."},{"book":"Mabasa","chapter":"5","verse":"12","text":"Vapostori vakaita zviratidzo zvizhinji nezvishamiso pakati pavanhu. Uye vatendi vose vaiwanzosangana pamwe chete muBiravira raSoromoni."},{"book":"Mabasa","chapter":"5","verse":"13","text":"Hakuna munhu akatsunga kubatana navo kunyange zvazvo vakanga vachikudzwa zvikuru navanhu."},{"book":"Mabasa","chapter":"5","verse":"14","text":"Zvisinei zvazvo, varume vazhinji navakadzi vakatenda kuna She uye vakawedzera uwandu."},{"book":"Mabasa","chapter":"5","verse":"15","text":"Nokuda kwaizvozvo, vanhu vakauya navairwara munzira dzomumisha vakavaradzika pamibhedha napahukwe vachiitira kuti mumvuri waPetro uwire pane vamwe vavo paainge ava kupfuura napavari."},{"book":"Mabasa","chapter":"5","verse":"16","text":"Vanhu vazhinji zhinji vaibva mumaguta akapoteredza Jerusarema vakaunganawo, vakauya navarwere vavo navaya vaitambudzwa nemweya yakaipa, uye vose vakaporeswa."},{"book":"Mabasa","chapter":"5","verse":"17","text":"Ipapo muprista mukuru navamwe vose vaaiva navo, avo vakanga vari nhengo dzebato ravaSadhusi, vakazadzwa negodo."},{"book":"Mabasa","chapter":"5","verse":"18","text":"Vakasunga vapostori vakavaisa mujeri."},{"book":"Mabasa","chapter":"5","verse":"19","text":"Asi mutumwa waShe akauya usiku akazarura mukova wejeri akavabudisa,"},{"book":"Mabasa","chapter":"5","verse":"20","text":"akati, “Endai, mundomira muzvivanze zvetemberi, mugoudza vanhu mashoko ose oupenyu hutsva uhu.”"},{"book":"Mabasa","chapter":"5","verse":"21","text":"Vakapinda mutemberi mangwanani, sezvavakanga vaudzwa, vakatanga kudzidzisa vanhu."},{"book":"Mabasa","chapter":"5","verse":"22","text":"Asi vabati vakati vasvika pajeri, vakawana vasimo. Saka vakadzokera vakasvikoti,"},{"book":"Mabasa","chapter":"5","verse":"23","text":"“Tawana jeri rakanyatsozarirwa, navarindi vamire pamikova; asi patazarura, hatina kuwana munhu mukati.”"},{"book":"Mabasa","chapter":"5","verse":"24","text":"Vakati vanzwa chiziviso ichi, mukuru wavarindi vetemberi navaprista vakuru vakakanganisika, vachishaya kuti chii chaizoitika."},{"book":"Mabasa","chapter":"5","verse":"25","text":"Ipapo mumwe akasvika akati, “Tarirai! Varume vamakaisa mujeri vamire mutemberi vachidzidzisa vanhu.”"},{"book":"Mabasa","chapter":"5","verse":"26","text":"Paakazvinzwa, mukuru wavarindi akabva aenda navabati vake akandouya navapostori. Havana kuzviita nokumanikidza, nokuti vaitya kuti vanhu vangavatake namabwe."},{"book":"Mabasa","chapter":"5","verse":"27","text":"Vakati vauya navapostori, vakavamisa pamberi peDare Guru kuti vabvunzwe nomuprista mukuru."},{"book":"Mabasa","chapter":"5","verse":"28","text":"Akati, “Takakurayirai zvakasimba kuti murege kudzidzisa muzita iri. Asi mazadza Jerusarema rose nedzidziso yenyu uye munoda kuti tive nemhosva yeropa romurume uyu.”"},{"book":"Mabasa","chapter":"5","verse":"29","text":"Petro navamwe vapostori vakapindura vachiti, “Tinofanira kuteerera Mwari kukunda vanhu!"},{"book":"Mabasa","chapter":"5","verse":"30","text":"Mwari wamadzibaba edu akamutsa Jesu kubva kuvakafa uyo wamakaita kuti aurayiwe nokumuturika pamuti."},{"book":"Mabasa","chapter":"5","verse":"31","text":"Mwari akamusimudzira kuruoko rwake rworudyi soMuchinda noMuponesi kuti ape kutendeuka nokuregererwa kwezvivi kuvaIsraeri."},{"book":"Mabasa","chapter":"5","verse":"32","text":"Isu tiri zvapupu zvezvinhu izvi, uyewo noMweya Mutsvene wakapiwa naMwari kuna avo vanomuteerera.”"},{"book":"Mabasa","chapter":"5","verse":"33","text":"Vakati vanzwa izvi, vakashatirwa uye vakada kuvauraya."},{"book":"Mabasa","chapter":"5","verse":"34","text":"Asi mumwe muFarisi ainzi Gamarieri, mudzidzisi womurayiro, uyo aikudzwa navanhu vose, akasimuka pakati pedare akarayira kuti vanhu vambobudiswa panze kwechinguvana."},{"book":"Mabasa","chapter":"5","verse":"35","text":"Ipapo akati kwavari, “Imi varume veIsraeri, nyatsofungai pamusoro pezvamuri kuda kuita kuvanhu ava."},{"book":"Mabasa","chapter":"5","verse":"36","text":"Munguva yakapfuura, kwakambova naTudhasi aizviti iye munhu mukuru, uye varume vanenge mazana mana vakamutevera. Akaurayiwa, vose vaimutevera vakaparadzirwa, uye zvikaguma zvava pasina."},{"book":"Mabasa","chapter":"5","verse":"37","text":"Shure kwake, Judhasi weGarirea akambovapowo pamazuva okuverengwa kwavanhu akatungamirira boka ravanhu mune zvokupanduka. Naiyewo akaurayiwa, uye vose vaimutevera vakaparadzirwa."},{"book":"Mabasa","chapter":"5","verse":"38","text":"Naizvozvo, panyaya iyi ndinokurayirai kuti: Regai vanhu ava vakadaro! Regai vaende! Nokuti kana kufunga kwavo kuri kwomunhu, kuchaguma."},{"book":"Mabasa","chapter":"5","verse":"39","text":"Asi kana kuchibva kuna Mwari, hamungagoni kukonesa vanhu ava; muchazoona kuti muri kurwa naMwari.”"},{"book":"Mabasa","chapter":"5","verse":"40","text":"Kutaura kwake kwakavadzikamisa. Vakadana vapostori kuti vapinde vakaita kuti varohwe. Ipapo vakavarayira kuti varege kutaura muzita raJesu, uye vakavaregedza."},{"book":"Mabasa","chapter":"5","verse":"41","text":"Vapostori vakabva paDare Guru, vachifara nokuda kwokuti vakanga vanzi vakafanira kutambudzwa nokunyadziswa nokuda kweZita iri."},{"book":"Mabasa","chapter":"5","verse":"42","text":"Zuva rimwe nerimwe havana kumborega kudzidzisa nokuparidza shoko rakanaka vari mutemberi nomudzimba nedzimba kuti Jesu ndiye Kristu."}]}