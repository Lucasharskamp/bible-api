{"data":[{"book":"Maraki","chapter":"3","verse":"1","text":"“Tarirai, ndichatuma nhume yangu, uyo achagadzira nzira pamberi pangu. Ipapo Ishe wamunotsvaka, achasvika pakarepo patemberi yake; mutumwa wesungano, wamunoshuva, achauya,” ndizvo zvinotaura Jehovha Wamasimba Ose."},{"book":"Maraki","chapter":"3","verse":"2","text":"Asi ndiani angatsunga pazuva rokuuya kwake? Ndiani angamira paanoonekwa? Nokuti achava somoto womunatsi kana sipo yomusuki."},{"book":"Maraki","chapter":"3","verse":"3","text":"Iye achagara somunatsi nomuchenesi wesirivha; achachenesa vaRevhi uye achavanatsa segoridhe nesirivha. Ipapo Jehovha achava navanhu vachamuvigira zvipiriso mukururama,"},{"book":"Maraki","chapter":"3","verse":"4","text":"uye zvipiriso zveJudha neJerusarema zvichagamuchirwa naJehovha, sapamazuva akapfuura, sapamakore akare."},{"book":"Maraki","chapter":"3","verse":"5","text":"“Saka ndichaswedera kwamuri kuzotonga. Ndichakurumidza kupupura ndichipikisa varoyi, mhombwe uye navanopika nhema, navaya vanobiridzira vashandi migove yavo, vanodzvinyirira chirikadzi nenherera uye vasingaruramisiri vatorwa, uye vasingandityi,” ndizvo zvinotaura Jehovha Wamasimba Ose."},{"book":"Maraki","chapter":"3","verse":"6","text":"“Ini Jehovha handishanduki. Saka imi, rudzi rwaJakobho, hamuna kuparadzwa."},{"book":"Maraki","chapter":"3","verse":"7","text":"Kubva pamazuva amadzitateguru enyu makatsauka pamitemo yangu uye hamuna kuichengeta. Dzokerai kwandiri, uye neni ndichadzokera kwamuri,” ndizvo zvinotaura Jehovha Wamasimba Ose."},{"book":"Maraki","chapter":"3","verse":"8","text":"“Ko, munhu angabire Mwari here? Kunyange zvakadaro munondibira."},{"book":"Maraki","chapter":"3","verse":"9","text":"Makatukwa, rudzi rwenyu rwose, nokuti muri kundibira."},{"book":"Maraki","chapter":"3","verse":"10","text":"Uyai nezvegumi zvose kudura, kuti mumba mangu mugova nezvokudya. Ndiedzei muna izvozvi,” ndizvo zvinotaura Jehovha Wamasimba Ose, “muone kana ndisingakuzarurirei mawindo okudenga, uye ndigokudururirai maropafadzo mazhinji zvokuti muchashayiwa pokuaisa."},{"book":"Maraki","chapter":"3","verse":"11","text":"Ndichadzivisa udyi pakuparadza zvirimwa zvenyu, uye mizambiringa yeminda yenyu haingadonhedzi zvibereko zvayo,” ndizvo zvinotaura Jehovha Wamasimba Ose."},{"book":"Maraki","chapter":"3","verse":"12","text":"“Ipapo ndudzi dzose dzichati makaropafadzwa, nokuti nyika yenyu ichava inofadza,” ndizvo zvinotaura Jehovha Wamasimba Ose."},{"book":"Maraki","chapter":"3","verse":"13","text":"Jehovha anoti, “Makataura zvinhu zvikukutu pamusoro pangu.”"},{"book":"Maraki","chapter":"3","verse":"14","text":"“Imi makati, ‘Hazvina maturo kushumira Mwari. Takawaneiko nokuita zvaakarayira uye zvatakafamba savachemi pamberi paJehovha Wamasimba Ose?"},{"book":"Maraki","chapter":"3","verse":"15","text":"Asi zvino tinoti vanozvikudza vakaropafadzwa. Zvirokwazvo vaiti vezvakaipa vanobudirira uye naivo vaya vanoedza Mwari vanopunyuka.’ ”"},{"book":"Maraki","chapter":"3","verse":"16","text":"Ipapo vaya vaitya Jehovha vakataurirana, uye Jehovha akateerera akanzwa. Bhuku rechirangaridzo rakanyorwa pamberi pake pamusoro pavanotya Jehovha uye nevanoremekedza zita rake."},{"book":"Maraki","chapter":"3","verse":"17","text":"“Vachava vangu,” ndizvo zvinotaura Jehovha Wamasimba Ose, “pazuva randichaunganidza pfuma yangu inokosha. Ndichavanzwira tsitsi, somunhu anonzwira tsitsi mwanakomana wake anomushandira."},{"book":"Maraki","chapter":"3","verse":"18","text":"Uye muchaonazve musiyano pakati pavakarurama navakaipa, pakati pavaya vanoshumira Mwari navaya vasingamushumiri."}]}