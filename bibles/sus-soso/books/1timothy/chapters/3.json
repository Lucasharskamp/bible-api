{"data":[{"book":"1 Timothy","chapter":"3","verse":"1","text":"Nɔndi nan ya: Mixi naxan wama findife danxaniyatɔɛ ɲama xunmati ra, a wama wali fanyi xɔn."},{"book":"1 Timothy","chapter":"3","verse":"2","text":"A lanma danxaniyatɔɛ ɲama xunmati xa findi mixi ra mixie mu nɔma fe ɲaaxi nde yo falade naxan xun ma. A xa a li a ginɛ keren gbansan nan dɔxɔxi, a findi taxasi mixi ra, naxan a yɛtɛ xaninma xaxilimaya ra, binyɛ na naxan ma, naxan fata xɔɲɛ masuxude, naxan fata mixi xarande."},{"book":"1 Timothy","chapter":"3","verse":"3","text":"A mu lanma a xa findi siisila ra, a mu lanma a xa mawolen. A lanma nɛ a xa findi mixi ra naxan lanyi fenma, naxan bɔɲɛ xinbeli, naxan mu mila."},{"book":"1 Timothy","chapter":"3","verse":"4","text":"A xa fata a yɛtɛ xa denbaya raɲɛrɛde, a xa die xa lu a xa yaamari bun ma xurui kui,"},{"book":"1 Timothy","chapter":"3","verse":"5","text":"barima xa mixi mu fata a yɛtɛ xa denbaya raɲɛrɛde, a fa mɛɛnima Ala xa danxaniyatɔɛ ɲama ma di?"},{"book":"1 Timothy","chapter":"3","verse":"6","text":"A naxa findi danxaniyatɔɛ nɛɛnɛ ra de, alako a naxa a yɛtɛ igbo, a fa ɲaxankatɛ sɔtɔ alɔ Ibulisa a sɔtɔxi ki naxɛ."},{"book":"1 Timothy","chapter":"3","verse":"7","text":"A man xa findi xili fanyi kanyi nan na danxaniyataree tagi, alako mixie naxa yo a ma, a naxa suxu Ibulisa xa gantanyi ra."},{"book":"1 Timothy","chapter":"3","verse":"8","text":"Mixi naxee findixi danxaniyatɔɛ ɲama malie ra, e fan xa findi xili fanyi kanyie nan na. E xa e makuya filankafuiɲa ra, e naxa siisi, e naxa bira kɔbiri fɔxɔ ra yaagitareya kui."},{"book":"1 Timothy","chapter":"3","verse":"9","text":"E xa Ala xa danxaniya masenyi ragata e xaxili fanyi kui."},{"book":"1 Timothy","chapter":"3","verse":"10","text":"E xa mato sinden. Xa e tinxin, e nɔma findide danxaniyatɔɛ ɲama malie ra."},{"book":"1 Timothy","chapter":"3","verse":"11","text":"Ginɛe fan xa findi xili fanyi kanyie ra. E naxa findi naafixie ra, e xa findi taxasi mixi ra, e xa tinxin fe birin kui."},{"book":"1 Timothy","chapter":"3","verse":"12","text":"Danxaniyatɔɛ ɲama malie xa ginɛ keren gbansan nan dɔxɔ, e xa e xa die nun e xa fɔxɔɛ raɲɛrɛ a fanyi ra."},{"book":"1 Timothy","chapter":"3","verse":"13","text":"Mixi naxee danxaniyatɔɛ ɲama malima a fanyi ra, e binyɛ nun limaniya nan sɔtɔma e xa danxaniya kui Ala xa Mixi Sugandixi Isa ma."},{"book":"1 Timothy","chapter":"3","verse":"14","text":"N na yi bataaxɛ sɛbɛfe nɛ i ma, hali n to laxi a ra a gbe mu luxi n xa i yire li."},{"book":"1 Timothy","chapter":"3","verse":"15","text":"Xa a sa li n naxa dugundi, i xa Ala xa mixie ɲɛrɛ ki fanyi kolon. Ala naxan na na, a xa mixie lanxi a xa danxaniyatɔɛ ɲama nan ma, naxan na nɔndi xa kinki ra."},{"book":"1 Timothy","chapter":"3","verse":"16","text":"Fo won xa a kolon nɛ a Ala ɲɛrɛ ki sɛnbɛ gbo. A gundo makɛnɛnxi nan ya:"}]}