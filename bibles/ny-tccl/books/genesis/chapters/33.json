{"data":[{"book":"Genesis","chapter":"33","verse":"1","text":"Yakobo atakweza maso ake anaona Esau akubwera ndi anthu ake 400. Choncho ana ake anawagawira Leya, Rakele ndi antchito awiri aja."},{"book":"Genesis","chapter":"33","verse":"2","text":"Anayika antchito ndi ana awo patsogolo, kenaka nʼkubwera Leya ndi ana ake, ndipo pambuyo pawo Rakele ndi Yosefe."},{"book":"Genesis","chapter":"33","verse":"3","text":"Iye mwini anakhala patsogolo nawerama mpaka kukhudza pansi kasanu ndi kawiri pamene amayandikira mʼbale wake."},{"book":"Genesis","chapter":"33","verse":"4","text":"Koma Esau anathamanga kukakumana ndi Yakobo ndipo anamukupatira namupsompsona. Onse awiri ankangolira."},{"book":"Genesis","chapter":"33","verse":"5","text":"Kenaka Esau ataona amayi ndi ana awo anamufunsa Yakobo kuti, “Kodi anthu amene uli nawowa ndi a ndani?”"},{"book":"Genesis","chapter":"33","verse":"6","text":"Tsono antchito aja anayandikira naweramitsa mitu pansi."},{"book":"Genesis","chapter":"33","verse":"7","text":"Kenaka, Leya ndi ana ake anabwera. Nawonso anaweramitsa mitu pansi. Potsiriza pa onse anabwera Yosefe ndi Rakele naweramitsanso mitu yawo pansi."},{"book":"Genesis","chapter":"33","verse":"8","text":"Esau anafunsa kuti, “Kodi gulu la ziweto ndakumana nalo lija ndi layani?”"},{"book":"Genesis","chapter":"33","verse":"9","text":"Koma Esau anati, “Mʼbale wanga, ine ndili nazo kale zambiri. Zinthu zakozi sunga.”"},{"book":"Genesis","chapter":"33","verse":"10","text":"Yakobo anati, “Chonde musatero. Ngati mwandikomera mtima, landirani mphatso yangayi kuchokera kwa ine. Pakuti ndi mmene mwandirandira bwinomu, ine ndikamaona nkhope yanu ndikuchita ngati ndikuona nkhope ya Mulungu."},{"book":"Genesis","chapter":"33","verse":"11","text":"Chonde, landirani mphatso imene ndakutengeraniyi, popeza Mulungu wandikomera mtima kwambiri moti ndili ndi zonse zimene ndizifuna.” Ndipo popeza kuti Yakobo anamuwumiriza, Esau analandira."},{"book":"Genesis","chapter":"33","verse":"12","text":"Ndipo Esau anati, “Tiyeni tizipita; nditsagana nanu.”"},{"book":"Genesis","chapter":"33","verse":"13","text":"Koma Yakobo anati kwa iye, “Mbuye wanga, inu mudziwa kuti anawa ndi a nthete ndiponso ndiyenera kusamalira nkhosa ndi ngʼombe zimene zikuyamwitsa ana awo. Ngati ndizimenya kuti zifulumire, tsiku limodzi lokha nyamazo zidzafa."},{"book":"Genesis","chapter":"33","verse":"14","text":"Choncho, mbuye wanga lolani kuti mutsogole. Ine ndiziyenda pangʼonopangʼono pambuyo pa ziwetozi ndi anawa mpaka ndikafika ku Seiri.”"},{"book":"Genesis","chapter":"33","verse":"15","text":"Esau anati, “Ndiye bwanji ndikusiyireko ena mwa anthu anga.”"},{"book":"Genesis","chapter":"33","verse":"16","text":"Choncho tsiku limenelo Esau anayamba ulendo wobwerera ku Seiri."},{"book":"Genesis","chapter":"33","verse":"17","text":"Komabe Yakobo anapita ku Sukoti. Kumeneko anamanga nyumba yake ndi makola a ziweto zake. Nʼchifukwa chake malowa amatchedwa Sukoti."},{"book":"Genesis","chapter":"33","verse":"18","text":"Mmene ankabwerera kuchokera ku Padanaramu, Yakobo anafika ku Salemu, mzinda wa Sekemu ku Kanaani. Anamanga msasa pamalopo moyangʼanana ndi mzindawo."},{"book":"Genesis","chapter":"33","verse":"19","text":"Malo amenewo anagula kwa zidzukulu za Hamori, abambo a Sekemu ndi ndalama 100 zasiliva."},{"book":"Genesis","chapter":"33","verse":"20","text":"Pamalopo anamanganso guwa lansembe, nalitcha Eli Elohe Israeli."}]}