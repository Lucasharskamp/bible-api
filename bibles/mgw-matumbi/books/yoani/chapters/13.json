{"data":[{"book":"Yoani","chapter":"13","verse":"1","text":"Lyaaigali lisu'ba limo nnu'ngi' lyo timya kwa si'li'ku'si'li'ku' ya Pasika, Yesu aatangite panga saa yake yo bu'ka mudunia no yenda kwa Tati' yaikite. Aapendi bandu bake babaai mudunia, kakape aapendi mpaka kuundi'la!"},{"book":"Yoani","chapter":"13","verse":"2","text":"Bai, Yesu na banamasi' bake baai batami pakilyo sa kitamwiyo. Ibilisi aansopite Yuda, mwana wa Simoni Isikalioti, li'nga ansongi Yesu."},{"book":"Yoani","chapter":"13","verse":"3","text":"Yesu aatangite panga Tati' bampei kila kili'be, no panga aaumi kwa Nnu'ngu' na abukiya kwa Nnu'ngu'."},{"book":"Yoani","chapter":"13","verse":"4","text":"Bai, aabu'i pamesa, ngabi'ka pambwega nganju yake, tola kitambala na kwitaba mukibuno."},{"book":"Yoani","chapter":"13","verse":"5","text":"Bu'kapo ngayi'ya masi' mukibakuli, tumbwa kwagu'lwa banamasi' bake magu'lu' na kwaponwa kwa si'lu' kitambala saaitabite nkibuno."},{"book":"Yoani","chapter":"13","verse":"6","text":"Bai, paamwiki Simoni Petili, Petili ngabaya, “Bwana, upala kunigu'lwa nenga magu'lu'?”"},{"book":"Yoani","chapter":"13","verse":"7","text":"Yesu ngayangwa, “Nambi'yambi' utangiteli sanikipanga, lakini nnu'ngi' waalu'a kitanga.”"},{"book":"Yoani","chapter":"13","verse":"8","text":"Petili ngammakia, “Wenga unigu'lwali magu'lu' gangu' katu!” Yesu ngayangwa, “Mana kaukana kukugu'lwa magu'lu' gako, ulu'a lu'mbanali nanenga kai'.”"},{"book":"Yoani","chapter":"13","verse":"9","text":"Simoni Petili ngannyangwa, “Bwana, unigu'lwe, kai' magu'lu' baili, ila maboko gangu' na ntwe.”"},{"book":"Yoani","chapter":"13","verse":"10","text":"Yesu ngammakia, “Ywaau'gite ili'ngani ipalikwali uluwa ila magu'lu' bai, kwa mwanjaa yi'ga yake ipeletike. Mwenga mupeletike ila mwaboti lili.”"},{"book":"Yoani","chapter":"13","verse":"11","text":"(Yesu aantangite yu'lu' ywapalage kunsongya, kwa nyo ngabaya, “Mwenga mupeletike ila mwabotili.”)"},{"book":"Yoani","chapter":"13","verse":"12","text":"Paayomwi kwagu'lwa magu'lu' no wala kai' ngu'bo yake, ngatama pamesa, ngaabakia, “Buli, mulitangite likowe lyanimpangile?"},{"book":"Yoani","chapter":"13","verse":"13","text":"Mwenga munikema ‘Mwalimu’ na ‘Bwana’, mwenga mubaya kakape, kwa mwanjaa nga nenga."},{"book":"Yoani","chapter":"13","verse":"14","text":"Bai, manaitei nenga ngana Bwana kai' na Mwalimu ninng'u'lwangite mwenga magu'lu', na mwenga mupalikwa gu'lwana magu'lu'."},{"book":"Yoani","chapter":"13","verse":"15","text":"Ninnayangite makowe ga li'nga namwenga muyige mupange kati mwanimpangile."},{"book":"Yoani","chapter":"13","verse":"16","text":"Kakape nimmakianga, ntumisi nku'lu' li kulikoni bwana wake, wala ntumilwa nku'lu' li kulikoni yu'lu' ywantumike."},{"book":"Yoani","chapter":"13","verse":"17","text":"Bai, mana mugatangite ga, yapanga nantali mana mwaagapanga."},{"book":"Yoani","chapter":"13","verse":"18","text":"“Aga ganigabaya kwenda ginu mwaboti li. Nenga naatangite balu' banaasawile. Lakini li'nga Maandiko Mapeleteu gatimi, ‘Yu'lu' ywaalile kilyo sangu' agalambwike kunitangya.’"},{"book":"Yoani","chapter":"13","verse":"19","text":"Nimmakiangite makowe ga gabile balo pitya, li'nga pagaapitya mwau'bi'li panga nenga nga naywembe."},{"book":"Yoani","chapter":"13","verse":"20","text":"Kakape nimmakianga, ywaampokya yu'lu' ywanintuma, anipokya nenga na ywanipokya nenga, ampokya yu'lu' ywanitumike.”"},{"book":"Yoani","chapter":"13","verse":"21","text":"Paayomwi longela go, Yesu aapatike ntenyo muno pamwoyo wake, ngabaya mpu'la, “Kakape nimmakianga, yumo ywinu alu'a nisongya!”"},{"book":"Yoani","chapter":"13","verse":"22","text":"Banamasi' ngabalingana, wangali tanga panga ywaku' ywannongelya."},{"book":"Yoani","chapter":"13","verse":"23","text":"Yumo ywa banamasi', ywaapendilwe na Yesu, aatami papipi na Yesu."},{"book":"Yoani","chapter":"13","verse":"24","text":"Bai, Simoni Petili ngampu'ngya luboko yu'lu' mwanamasi' no baya, “Nnokiye ammaya nyai.”"},{"book":"Yoani","chapter":"13","verse":"25","text":"Mwanamasi' ywo ngaegelya papipi muno na Yesu, ngannokiya, “Bwana, nga nyai?”"},{"book":"Yoani","chapter":"13","verse":"26","text":"Yesu ngayangwa, “Yu'lu' ywanampeya king'esu sa likati lyanisuyite, nga ywembe.” Bai, ngaatola king'esu sa likati, ngakisuya, ngampeya Yuda mwana wa Simoni Isikalioti."},{"book":"Yoani","chapter":"13","verse":"27","text":"Yuda pakipokile king'esu so, Ibilisi ngannyingya. Bai, Yesu ngammakia, “Sopala panga ukipange kiyu'ngu'ya!”"},{"book":"Yoani","chapter":"13","verse":"28","text":"Lakini ntu'pu' ata yumo ywa balu' babaatami palu' pamesa ywaatangite kitumbu sa kummakia nyo."},{"book":"Yoani","chapter":"13","verse":"29","text":"Kwa mwanjaa Yuda aabile mmi'ka mabi'ko, bi'ngi' babe bakitage panga Yesu ammakie api'me ili'be yaipalikwa kwa si'li'ku'si'li'ku', au iwesa panga ammakie akapiye sosoti kwa aki'ba."},{"book":"Yoani","chapter":"13","verse":"30","text":"Bai, Yuda paakitweti si'lu' king'esu sa likati, popopo ngapita panja. Na yaai kilo."},{"book":"Yoani","chapter":"13","verse":"31","text":"Bu'ka pa Yuda pitya panja, Yesu ngabaya, “Nambi'yambi' Mwana wa Mundu akwi'yilwe, naywembe Nnu'ngu' akwi'yilwe kwa ndi'la yake."},{"book":"Yoani","chapter":"13","verse":"32","text":"Na manaitei Nnu'ngu' akwi'yilwe kwa ndi'la ya Mwana, naywembe Nnu'ngu' ankwi'ya Mwana kiyu'ngu'ya kwa ndi'la yake mwene."},{"book":"Yoani","chapter":"13","verse":"33","text":"“Mwabana bangu', balo pasene baa pamope na mwenga. Mwaanipala, lakini nambi'yambi' nimmakia galu' ganaabakiye api'ndo ba Ayahudi. ‘Kwaniyenda mwenga mukombwali ika.’"},{"book":"Yoani","chapter":"13","verse":"34","text":"Nimpeyanga amuli yayambi', Mupendane, kati nenga mwanimpendile mwenga, nyinyonyo na mwenga mupendane."},{"book":"Yoani","chapter":"13","verse":"35","text":"Mana mupendine, bandu boti baalu'a tanga panga mwenga nga mwabanamasi' bangu'.”"},{"book":"Yoani","chapter":"13","verse":"36","text":"Simoni Petili ngannaluya, “Bwana uyenda kwaku'?” Yesu ngannyangwa, “Kwaniyenda nambi'yambi' ukombwali kuniki'ngama, lakini waalu'a niki'ngama nnu'ngi' yake.”"},{"book":"Yoani","chapter":"13","verse":"37","text":"Petili ngammakia, “Bwana, kwa mwanjaa namani nikotoke kukuki'ngama nambi'yambi'? Niyi'ki'tile waa kwa kitumbu sako!”"},{"book":"Yoani","chapter":"13","verse":"38","text":"Yesu ngayangwa, “Buli, kakape uyi'ki'tile waa kwa kitumbu sangu'? Kakape nikubakia, njogolo ai balo bi'ka waalu'a nikana patatu!”"}]}