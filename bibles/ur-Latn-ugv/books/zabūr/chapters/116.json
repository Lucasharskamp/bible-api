{"data":[{"book":"Zabūr","chapter":"116","verse":"1","text":"Maiṅ Rab se muhabbat rakhtā hūṅ, kyoṅki us ne merī āwāz aur merī iltijā sunī hai."},{"book":"Zabūr","chapter":"116","verse":"2","text":"Us ne apnā kān merī taraf jhukāyā hai, is lie maiṅ umr-bhar use pukārūṅga."},{"book":"Zabūr","chapter":"116","verse":"3","text":"Maut ne mujhe apnī zanjīroṅ meṅ jakaṛ liyā, aur Pātāl kī pareshāniyāṅ mujh par ġhālib āīṅ. Maiṅ musībat aur dukh meṅ phaṅs gayā."},{"book":"Zabūr","chapter":"116","verse":"4","text":"Tab maiṅ ne Rab kā nām pukārā, “Ai Rab, mehrbānī karke mujhe bachā!”"},{"book":"Zabūr","chapter":"116","verse":"5","text":"Rab mehrbān aur rāst hai, hamārā Ḳhudā rahīm hai."},{"book":"Zabūr","chapter":"116","verse":"6","text":"Rab sādā logoṅ kī hifāzat kartā hai. Jab maiṅ pasthāl thā to us ne mujhe bachāyā."},{"book":"Zabūr","chapter":"116","verse":"7","text":"Ai merī jān, apnī ārāmgāh ke pās wāpas ā, kyoṅki Rab ne tere sāth bhalāī kī hai."},{"book":"Zabūr","chapter":"116","verse":"8","text":"Kyoṅki ai Rab, tū ne merī jān ko maut se, merī āṅkhoṅ ko āṅsū bahāne se aur mere pāṅwoṅ ko phisalne se bachāyā hai."},{"book":"Zabūr","chapter":"116","verse":"9","text":"Ab maiṅ zindoṅ kī zamīn meṅ rah kar Rab ke huzūr chalūṅgā."},{"book":"Zabūr","chapter":"116","verse":"10","text":"Maiṅ īmān lāyā aur is lie bolā, “Maiṅ shadīd musībat meṅ phaṅs gayā hūṅ.”"},{"book":"Zabūr","chapter":"116","verse":"11","text":"Maiṅ saḳht ghabrā gayā aur bolā, “Tamām insān daroġhgo haiṅ.”"},{"book":"Zabūr","chapter":"116","verse":"12","text":"Jo bhalāiyāṅ Rab ne mere sāth kī haiṅ un sab ke ewaz maiṅ kyā dūṅ?"},{"book":"Zabūr","chapter":"116","verse":"13","text":"Maiṅ najāt kā pyālā uṭhā kar Rab kā nām pukārūṅga."},{"book":"Zabūr","chapter":"116","verse":"14","text":"Maiṅ Rab ke huzūr us kī sārī qaum ke sāmne hī apnī mannateṅ pūrī karūṅga."},{"book":"Zabūr","chapter":"116","verse":"15","text":"Rab kī nigāh meṅ us ke īmāndāroṅ kī maut girāṅqadar hai."},{"book":"Zabūr","chapter":"116","verse":"16","text":"Ai Rab, yaqīnan maiṅ terā ḳhādim, hāṅ terā ḳhādim aur terī ḳhādimā kā beṭā hūṅ. Tū ne merī zanjīroṅ ko toṛ ḍālā hai."},{"book":"Zabūr","chapter":"116","verse":"17","text":"Maiṅ tujhe shukrguzārī kī qurbānī pesh karke terā nām pukārūṅga."},{"book":"Zabūr","chapter":"116","verse":"18","text":"Maiṅ Rab ke huzūr us kī sārī qaum ke sāmne hī apnī mannateṅ pūrī karūṅga."},{"book":"Zabūr","chapter":"116","verse":"19","text":"Maiṅ Rab ke ghar kī bārgāhoṅ meṅ, ai Yarūshalam tere bīch meṅ hī unheṅ pūrā karūṅga. Rab kī hamd ho."}]}