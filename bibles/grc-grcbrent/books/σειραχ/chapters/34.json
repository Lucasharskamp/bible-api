{"data":[{"book":"ΣΕΙΡΑΧ","chapter":"34","verse":"1","text":"Ἀγρυπνία πλούτου ἐκτήκει σάρκας, καὶ ἡ μέριμνα αὐτοῦ ἀφιστᾷ ὕπνον."},{"book":"ΣΕΙΡΑΧ","chapter":"34","verse":"2","text":"Μέριμνα ἀγρυπνίας ἀπαιτήσει νυσταγμὸν, καὶ ἀῤῥώστημα βαρὺ ἐκνήψει ὕπνος."},{"book":"ΣΕΙΡΑΧ","chapter":"34","verse":"3","text":"Ἐκοπίασε πλούσιος ἐν συναγωγῇ χρημάτων, καὶ ἐν τῇ ἀναπαύσει ἐμπίπλαται τῶν τρυφημάτων αὐτοῦ·"},{"book":"ΣΕΙΡΑΧ","chapter":"34","verse":"4","text":"ἐκοπίασε πτωχὸς ἐν ἐλαττώσει βίου, καὶ ἐν τῇ ἀναπαύσει ἐπιδεὴς γίνεται."},{"book":"ΣΕΙΡΑΧ","chapter":"34","verse":"5","text":"Ὁ ἀγαπῶν χρυσίον οὐ δικαιωθήσεται, καὶ ὁ διώκων διαφθορὰν, αὐτὸς πλησθήσεται."},{"book":"ΣΕΙΡΑΧ","chapter":"34","verse":"6","text":"Πολλοὶ ἐδόθησαν εἰς πτῶμα χάριν χρυσίου, καὶ ἐγενήθη ἀπώλεια αὐτῶν κατὰ πρόσωπον αὐτῶν."},{"book":"ΣΕΙΡΑΧ","chapter":"34","verse":"7","text":"Ξύλον προσκόμματός ἐστι τοῖς ἐνθυσιάζουσιν αὐτῷ, καὶ πᾶς ἄφρων ἁλώσεται ἐν αὐτῷ."},{"book":"ΣΕΙΡΑΧ","chapter":"34","verse":"8","text":"Μακάριος πλούσιος ὃς εὑρέθη ἄμωμος, καὶ ὃς ὀπίσω χρυσίου οὐκ ἐπορεύθη."},{"book":"ΣΕΙΡΑΧ","chapter":"34","verse":"9","text":"Τίς ἐστι καὶ μακαριοῦμεν αὐτόν; ἐποίησε γὰρ θαυμάσια ἐν λαῷ αὐτοῦ."},{"book":"ΣΕΙΡΑΧ","chapter":"34","verse":"10","text":"Τίς ἐδοκιμάσθη ἐν αὐτῷ καὶ ἐτελειώθη, καὶ ἔστω εἰς καύχησιν; τίς ἐδύνατο παραβῆναι, καὶ οὐ παρέβη, καὶ ποιῆσαι κακὰ, καὶ οὐκ ἐποίησε;"},{"book":"ΣΕΙΡΑΧ","chapter":"34","verse":"11","text":"Στερεωθήσεται τὰ ἀγαθὰ αὐτοῦ, καὶ τὰς ἐλεημοσύνας αὐτοῦ ἐκδιηγήσεται ἐκκλησία."},{"book":"ΣΕΙΡΑΧ","chapter":"34","verse":"12","text":"Ἐπὶ τραπέζης μεγάλης ἐκάθισας; μὴ ἀνοίξῃς ἐπʼ αὐτῆς φάρυγγά σου· καὶ μὴ εἴπῃς, πολλά γε τὰ ἐπʼ αὐτῆς."},{"book":"ΣΕΙΡΑΧ","chapter":"34","verse":"13","text":"Μνήσθητι ὅτι κακὸν ὀφθαλμὸς πονηρὸς, πονηρότερον ὀφθαλμοῦ τί ἔκτισται; διὰ τοῦτο ἀπὸ παντὸς προσώπου δακρύει."},{"book":"ΣΕΙΡΑΧ","chapter":"34","verse":"14","text":"Οὗ ἐὰν ἐπιβλέψῃ, μὴ ἐκτείνῃς χεῖρα, καὶ μὴ συνθλίβου αὐτῷ ἐν τρυβλίῳ."},{"book":"ΣΕΙΡΑΧ","chapter":"34","verse":"15","text":"Νόει τὰ τοῦ πλησίον ἐκ σεαυτοῦ, καὶ ἐπὶ παντὶ πράγματι διανοοῦ."},{"book":"ΣΕΙΡΑΧ","chapter":"34","verse":"16","text":"Φάγε ὡς ἄνθρωπος τὰ παρακείμενά σοι, καὶ μὴ διαμασῷ, μὴ μισηθῇς."},{"book":"ΣΕΙΡΑΧ","chapter":"34","verse":"17","text":"Παῦσαι πρῶτος χάριν παιδείας, καὶ μὴ ἀπληστεύου, μήποτε προσκόψῃς."},{"book":"ΣΕΙΡΑΧ","chapter":"34","verse":"18","text":"Καὶ εἰ ἀναμέσον πλειόνων ἐκάθισας, πρότερος αὐτῶν μὴ ἐκτείνῃς τὴν χεῖρά σου."},{"book":"ΣΕΙΡΑΧ","chapter":"34","verse":"19","text":"Ὡς ἱκανὸν ἀνθρώπῳ πεπαιδευμένῳ τὸ ὀλίγον, καὶ ἐπὶ τῆς κοίτης αὐτοῦ οὐκ ἀσθμαίνει."},{"book":"ΣΕΙΡΑΧ","chapter":"34","verse":"20","text":"Ὕπνος ὑγείας ἐπὶ ἐντέρῳ μετρίῳ, ἀνέστη πρωῒ, καὶ ἡ ψυχὴ αὐτοῦ μετʼ αὐτοῦ· πόνος ἀγρυπνίας καὶ χολέρας καὶ στρόφος μετὰ ἀνδρὸς ἀπλήστου."},{"book":"ΣΕΙΡΑΧ","chapter":"34","verse":"21","text":"Καὶ εἰ ἐβιάσθης ἐν ἐδέσμασιν, ἀνάστα μεσοπωρῶν καὶ ἀναπαύσῃ."},{"book":"ΣΕΙΡΑΧ","chapter":"34","verse":"22","text":"Ἄκουσόν μου τέκνον καὶ μὴ ἐξουδενώσῃς με, καὶ ἐπʼ ἐσχάτῳ εὑρήσεις τοὺς λόγους μου· ἐν πᾶσι τοῖς ἔργοις σου γίνου ἐντρεχὴς, καὶ πᾶν αρρώστημα οὐ μή σοι ἀπαντήσῃ."},{"book":"ΣΕΙΡΑΧ","chapter":"34","verse":"23","text":"Λαμπρὸν ἐπʼ ἄρτοῖς εὐλογήσει χείλη, καὶ μαρτυρία τῆς καλλονῆς αὐτοῦ πιστή."},{"book":"ΣΕΙΡΑΧ","chapter":"34","verse":"24","text":"Πονηρῷ ἐπʼ ἄρτῳ διαγογγύσει πόλις, καὶ ἡ μαρτυρία τῆς πονηρίας αὐτοῦ ἐκριβής."},{"book":"ΣΕΙΡΑΧ","chapter":"34","verse":"25","text":"Ἐν οἴνῳ μὴ ἀνδρίζου, πολλοὺς γὰρ ἀπώλεσεν ὁ οἶνος·"},{"book":"ΣΕΙΡΑΧ","chapter":"34","verse":"26","text":"Κάμινος δοκιμάζει στόμωμα ἐν βαφῇ, οὕτως οἶνος καρδίας ἐν μάχῃ ὑπερηφάνων."},{"book":"ΣΕΙΡΑΧ","chapter":"34","verse":"27","text":"Ἐπίσον ζωῆς οἶνος ἀνθρώπῳ, ἐὰν πίνῃς αὐτὸν μέτρῳ αὐτοῦ· τίς ζωὴ ἐλασσουμένῳ οἴνῳ; καὶ αὐτὸς ἔκτισται εἰς εὐφροσύνην ἀνθρώποις."},{"book":"ΣΕΙΡΑΧ","chapter":"34","verse":"28","text":"Ἀγαλλίαμα καρδίας καὶ εὐφροσύνη ψυχῆς οἶνος πινόμενος ἐν καιρῷ αὐτάρκης·"},{"book":"ΣΕΙΡΑΧ","chapter":"34","verse":"29","text":"πικρία ψυχῆς οἶνος πινόμενος πολὺς, ἐν ὀρεθισμῷ καὶ ἀντιπτώματι."},{"book":"ΣΕΙΡΑΧ","chapter":"34","verse":"30","text":"Πληθύνει μέθη θυμὸν ἄφρονος εἰς πρόσκομμα, ἐλαττῶν ἰσχὺν καὶ προσποιῶν τραύματα."},{"book":"ΣΕΙΡΑΧ","chapter":"34","verse":"31","text":"Ἐν συμποσίῳ οἴνου μὴ ἐλέγξῃς τὸν πλησίον, καὶ μὴ ἐξουδενώσῃς αὐτὸν ἐν εὐφροσύνῃ αὐτοῦ· λόγον ὀνειδισμοῦ μὴ εἴπῃς αὐτῷ, καὶ μὴ αὐτὸν θλίψῃς ἐν ἀπαιτήσει."}]}