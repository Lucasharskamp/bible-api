{"data":[{"book":"Tich Joote","chapter":"21","verse":"1","text":"Bangʼ kane wasegoyonegi oriti, ne wasiayo yie mi wakwangʼ e dier nam tir nyaka chula mar Kos. Kinyne ne watundo e chula mar Rodos, kendo kane waa kanyo, to ne wadhi mi wachopo Patara."},{"book":"Tich Joote","chapter":"21","verse":"2","text":"Kuno newanwangʼe yie madhi Foinike, mine waidho kendo wachako kwangʼ."},{"book":"Tich Joote","chapter":"21","verse":"3","text":"Kane wasechopo kama koro ne wanyalo nenogo Saipras, ka waluwo yo modok milambo mare, ne wakwangʼ kwachomo Siria, mine wagowo Turo kama ne idhi lorie gik mane yiewa otingʼo."},{"book":"Tich Joote","chapter":"21","verse":"4","text":"Ne wayudo jopuonjre kuno, kendo ne wabet kodgi kuom ndalo abiriyo. Kaka Roho Maler notelonigi, neginyiso Paulo ni kik odhi Jerusalem."},{"book":"Tich Joote","chapter":"21","verse":"5","text":"Kata kamano, ka ndalo mane onego wabedgo kodgi norumo, ne wawuok kendo wadhi nyime gi wuodhwa. Jopuonjre duto, kaachiel gi mondegi kod nyithindgi, ne okowowa nyaka oko mar dalano, kendo kane wachopo e dho nam, to ne wagoyo chongwa piny mi walemo."},{"book":"Tich Joote","chapter":"21","verse":"6","text":"Eka ne wagoyonegi oriti, bangʼe wadonjo e yie, ka gin to gidok miechgi."},{"book":"Tich Joote","chapter":"21","verse":"7","text":"Ne wadhi nyime gi wuodhwa ka waa Turo, nyaka ne wagowo Potolomai, kuma ne wamosoe jowete, kendo ne wabet kodgi kuom odiechiengʼ achiel."},{"book":"Tich Joote","chapter":"21","verse":"8","text":"Kinyne ne wawuok kanyo mi wachopo Kaisaria, kendo ne wabet e od Filipo jayalo, mane en achiel kuom jokony abiriyo."},{"book":"Tich Joote","chapter":"21","verse":"9","text":"Filipo ne nigi nyiri angʼwen mapok okendi mane gin johul wach."},{"book":"Tich Joote","chapter":"21","verse":"10","text":"Kane wasebet kodgi kuom ndalo moko, janabi ma nyinge Agaba nobiro irwa koa Judea."},{"book":"Tich Joote","chapter":"21","verse":"11","text":"Kane ngʼatni ochopo irwa, nokawo okanda mar Paulo motweyogo bedene gi tiendene owuon, kendo owacho niya, “Roho Maler wacho kama: ‘Mana kaka atweyorani e kaka jo-Yahudi man Jerusalem biro tweyo wuon okandani mi gichiwe e lwet joma ok jo-Yahudi.’ ”"},{"book":"Tich Joote","chapter":"21","verse":"12","text":"Kane wawinjo wachno, wan kaachiel gi ji duto, ne wasayo Paulo mondo kik odhi Jerusalem."},{"book":"Tich Joote","chapter":"21","verse":"13","text":"To nodwokowa kowacho niya, “Angʼo momiyo uywak kendo unego chunya? An aikora ok mana ni twech kende, to kata ni tho e Jerusalem kuno, nikech nying Ruoth Yesu.”"},{"book":"Tich Joote","chapter":"21","verse":"14","text":"Kane wayudo ni ok onyal loko pache, to ne waweyo wachno, mi wawacho niya, “Ruoth Nyasaye mondo otim dwarone.”"},{"book":"Tich Joote","chapter":"21","verse":"15","text":"Bangʼ mano ne waikore mi wadhi nyaka Jerusalem."},{"book":"Tich Joote","chapter":"21","verse":"16","text":"Jopuonjre moko moa Kaisaria bende nodhi kodwa nyaka dala Manason, kama nonego wadagie. Manason ne en ja-Saipras, kendo ne en achiel kuom jopuonjre mane okwongo yie kuom Ruoth."},{"book":"Tich Joote","chapter":"21","verse":"17","text":"Kane wachopo Jerusalem, jowete norwakowa gi mor."},{"book":"Tich Joote","chapter":"21","verse":"18","text":"Kinyne Paulo kaachiel kodwa nodhi mondo one Jakobo kendo jodongo duto nochokore kodwa."},{"book":"Tich Joote","chapter":"21","verse":"19","text":"Paulo nomosogi, eka nonyisogi weche duto kuom gik mane Nyasaye osetimo e kind joma ok jo-Yahudi e tichne mar lando Injili."},{"book":"Tich Joote","chapter":"21","verse":"20","text":"Kane giwinjo mano, negipako Nyasaye, eka giwacho ni Paulo niya, “Owadwa Paulo, inyalo neno kaka jo-Yahudi gana gi gana oseyie kuom Ruoth Yesu, kendo kargi giduto giketo chunygi kuom luwo Chik."},{"book":"Tich Joote","chapter":"21","verse":"21","text":"Osenyisgi ni ipuonjo jo-Yahudi modak e kind joma ok jo-Yahudi duto mondo kik gilu Chike Musa, kisemogi mondo kik giter nyithindgi nyangu kata kik gilu timbewa."},{"book":"Tich Joote","chapter":"21","verse":"22","text":"Koro wanyalo timo angʼo? Wangʼeyo ni gibiro ngʼeyo maonge kiawa ni isechopo ka,"},{"book":"Tich Joote","chapter":"21","verse":"23","text":"omiyo yie kodwa mondo itim kaka wanyisi. Nitie chwo angʼwen e dierwa ka mosetimo singruok."},{"book":"Tich Joote","chapter":"21","verse":"24","text":"Kaw jogi mondo idhi ipwodhri kaachiel kodgi, bangʼe ichulnegi nengo mar misengini monego gichul bangʼ pwodhruok, eka oliel yie wigi. Kitimo kamano, to ji duto biro kawo weche duto ma ji wacho kuomi kaka miriambo, kendo gibiro kawi kaka ngʼat moluwo Chik Musa."},{"book":"Tich Joote","chapter":"21","verse":"25","text":"To kuom joma ok jo-Yahudi moyie, wasendikonegi kuom gimane buchwa ongʼado ni kik gicham chiemo motimgo misango ni nyiseche manono, kik ucham remo, gi ring jamni mode, kendo ni kik giterre.”"},{"book":"Tich Joote","chapter":"21","verse":"26","text":"Kinyne Paulo nokawo jogo mi nopwodhore kaachiel kodgi, eka nodonjo e hekalu mondo onyisgi chiengʼ ma pwodhruokno norume, kod odiechiengʼ ma notimnie misango ni ngʼato ka ngʼato."},{"book":"Tich Joote","chapter":"21","verse":"27","text":"Kane ndalo abiriyo mag pwodhruok chiegni rumo, jo-Yahudi moko moa e piny Asia noneno Paulo ei hekalu. Ne githuwo ji duto kode mi gimake,"},{"book":"Tich Joote","chapter":"21","verse":"28","text":"ka gikok niya, “Jo-Israel, konywauru. Ma e ngʼat mapuonjo ji duto kamoro amora modhiye mondo gibed mamon kod jowa, gi chikewa kod hekaluwani. Kata sani osekelo nyaka jo-Yunani ei hekalu ka, mi odwanyo kama lerni.”"},{"book":"Tich Joote","chapter":"21","verse":"29","text":"(Noyudo giseneno Trofimo ja-Efeso ka nigi Paulo e Jerusalem mi giparo ni dipo ka Paulo nosedonjo nyaka ei hekalu.)"},{"book":"Tich Joote","chapter":"21","verse":"30","text":"Wachno nomiyo koko ochakore ei Jerusalem duto, kendo ji moa koni gi koni nobiro karingo. Negimako Paulo mi giywaye gigole ei hekalu, bangʼe giloro dhorangeye duto."},{"book":"Tich Joote","chapter":"21","verse":"31","text":"Kane gichako goye mondo ginege, wach nochopo ni jatend lweny mar jo-Rumi, ni dala Jerusalem duto otimo koko."},{"book":"Tich Joote","chapter":"21","verse":"32","text":"Kuom mano, nokawo jotelo moko gi jolweny mi oringo odhi kodgi nyaka kuma ne oganda ochokore. Kane jokokogo oneno jatend lweny gi jolweny mane ni kode, ne giweyo goyo Paulo."},{"book":"Tich Joote","chapter":"21","verse":"33","text":"Jatelono nobiro momako Paulo, kendo nogolo chik mondo otweye gi nyoroche ariyo. Bangʼe nopenjogi niya, “Ngʼatni en ngʼa? To osetimo angʼo?”"},{"book":"Tich Joote","chapter":"21","verse":"34","text":"Jomoko e chokruokno nokok kawacho gimoro achiel to jomoko ne wacho gimachielo makoro jatend lweny ne ok nyal ngʼeyo malongʼo gima notimore nikech koko, omiyo nogolo chik mondo oter Paulo kama askeche odakie."},{"book":"Tich Joote","chapter":"21","verse":"35","text":"Kane Paulo ochopo e ndiri midonjogo ka jolweny, jogo koro ne ger marach mi nochuno askeche mondo otingʼe."},{"book":"Tich Joote","chapter":"21","verse":"36","text":"Ogandano mane oluwogi nosiko kakok niya, “Negeuru.”"},{"book":"Tich Joote","chapter":"21","verse":"37","text":"Kane jolweny koro chiegni donjo gi Paulo kama gidakie, nokwayo jatendgi kowacho niya, “Yiena mondo awachni wach moro.”"},{"book":"Tich Joote","chapter":"21","verse":"38","text":"Donge aparo ni in e ja-Misri manyocha ochako koko e dalani kotelo ni jo-mahundu alufu angʼwen momanore gi gige lweny, nyaka e thim?”"},{"book":"Tich Joote","chapter":"21","verse":"39","text":"Paulo nodwoke niya, “An ja-Yahudi monywol Tarso, e piny Kilikia. Kuom mano, ok aa e dala moro matin minyalo chayo. Kiyie, to miya thuolo awuo gi jogi.”"},{"book":"Tich Joote","chapter":"21","verse":"40","text":"Kane jatend lweny osemiye thuolo mondo owuo, Paulo nochungʼ e raidhi, motingʼo ni ji bade mondo gilingʼ. Kane giselingʼ nowuoyo kodgi gi dho jo-Hibrania kowacho niya:"}]}