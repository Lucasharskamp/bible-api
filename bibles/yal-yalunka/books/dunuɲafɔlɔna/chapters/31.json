{"data":[{"book":"Dunuɲa Fɔlɔna","chapter":"31","verse":"1","text":"Na waxatini Yaxuba bata yi Laban ma diine xuiin mɛ e yi naxan falama, e naxa, “Seen naxan birin findixi en baba gbeen na, Yaxuba bata e birin tongo. Na nan a toxi a bata findi nafulu kanna ra.”"},{"book":"Dunuɲa Fɔlɔna","chapter":"31","verse":"2","text":"Yaxuba yatin yi a kolon, a a marafanna mi fa Laban yi sɔnɔn alo a fɔlɔni."},{"book":"Dunuɲa Fɔlɔna","chapter":"31","verse":"3","text":"Alatala yi a fala Yaxuba xa, a naxa, “Xɛtɛ i baba nun i bari bodene bɔxɔni i kelixi dɛnaxan yi. N luma nɛn i xɔn.”"},{"book":"Dunuɲa Fɔlɔna","chapter":"31","verse":"4","text":"Yaxuba yi Rakeli nun Leya xili. E yi a xuruseene rabama."},{"book":"Dunuɲa Fɔlɔna","chapter":"31","verse":"5","text":"A yi a fala e xa, a naxa, “N bata a kolon n ma marafanna mi fa ɛ baba yi sɔnɔn alo a fɔlɔni, koni n babaa Ala bata lu n xɔn."},{"book":"Dunuɲa Fɔlɔna","chapter":"31","verse":"6","text":"Ɛ a kolon yati, n bata wali ɛ baba xa n fangan birin na."},{"book":"Dunuɲa Fɔlɔna","chapter":"31","verse":"7","text":"A bata n mayenden a n saranna maxɛtɛ sanɲa yi fu, koni Ala mi tin a fe ɲaxin liga n na."},{"book":"Dunuɲa Fɔlɔna","chapter":"31","verse":"8","text":"Xa ɛ baba fa a fala, a naxa, ‘Fɔrɛ fɔrɛne xuruseen naxanye ma, ne nan findima i gbeen na,’ xuruseene birin yi diin xalima nɛn fɔrɛ fɔrɛne naxanye ma. Xa ɛ baba fa a fala, a naxa, ‘Maɲingin xuruseen naxanye ma, ne nan findima i gbeen na,’ xuruseene birin yi dii maɲingixin nan xalima."},{"book":"Dunuɲa Fɔlɔna","chapter":"31","verse":"9","text":"Ala bata ɛ babaa xuruseene ba a yii, a yi e fi n tan ma.”"},{"book":"Dunuɲa Fɔlɔna","chapter":"31","verse":"10","text":"“Xuruseene yi tema e bode ra waxatin naxan yi, n bata a to xiyeni, xuruse xɛmɛn naxanye texi xuruse gilɛne ra, ne maɲingixi, e mafɔrɔ fɔrɔxi e nun e makatun katunxi."},{"book":"Dunuɲa Fɔlɔna","chapter":"31","verse":"11","text":"N ma xiyeni, Ala a malekan yi n xili, a naxa, ‘Yaxuba.’ N yi a ratin, n naxa, ‘N tan ni i ra.’"},{"book":"Dunuɲa Fɔlɔna","chapter":"31","verse":"12","text":"A yi a fala, a naxa, ‘I xunna rakeli, a mato. Xuruse xɛmɛn naxanye birin texi xuruse gilɛne ra, ne maɲingixi, e mafɔrɔ fɔrɔxi e nun e makatun katunxi, bayo Laban naxan birin ligaxi i ra, n na toxi."},{"book":"Dunuɲa Fɔlɔna","chapter":"31","verse":"13","text":"N tan nan Ala ra naxan fa i ma Betɛli yi, i gɛmɛn tixi taxamasenna ra dɛnaxan yi i layirin tongoxi n xa dɛnaxan yi. Iki, keli bɔxɔni ito ma. I siga na bɔxɔni i barixi dɛnaxan yi.’ ”"},{"book":"Dunuɲa Fɔlɔna","chapter":"31","verse":"14","text":"Rakeli nun Leya yi Yaxuba yabi, e naxa, “Nxu baba mi kɛɛ yo luxi nxu tan xa!"},{"book":"Dunuɲa Fɔlɔna","chapter":"31","verse":"15","text":"Xɔɲɛn xa mi nxu ra nxu baba konni? A bata nxu mati, a mɔn bata nxɔ gbetin fan don."},{"book":"Dunuɲa Fɔlɔna","chapter":"31","verse":"16","text":"Ala hɛrisigɛn naxan birin baxi nxu baba yii, a xɛtɛma nɛn nxu ma e nun nxɔ diine. Iki Ala feen naxan birin falaxi i xa, na birin liga.”"},{"book":"Dunuɲa Fɔlɔna","chapter":"31","verse":"17","text":"Yaxuba yi a ɲaxanle nun a diine rate ɲɔgɔmɛne fari."},{"book":"Dunuɲa Fɔlɔna","chapter":"31","verse":"18","text":"A xuruseen nun hɛrisigɛn naxan birin sɔtɔ Padan-Arami yi, a yi keli, a yi e birin xali a baba Isiyaga konni Kanan bɔxɔni."},{"book":"Dunuɲa Fɔlɔna","chapter":"31","verse":"19","text":"Laban yi a xuruseene xabene maxabama e ma waxatin naxan yi, Rakeli yi a babaa suxurene muɲa."},{"book":"Dunuɲa Fɔlɔna","chapter":"31","verse":"20","text":"Yaxuba yi Arami kaan Laban mayenden. A siga a mi sese fala a xa."},{"book":"Dunuɲa Fɔlɔna","chapter":"31","verse":"21","text":"A yi a gi, e nun seen naxan birin findi a gbeen na. A yi Efirati baani gidi. Na xanbi ra, a yi siga Galadi geyaan mabinni."},{"book":"Dunuɲa Fɔlɔna","chapter":"31","verse":"22","text":"A xii saxande lɔxɔni, muxuna nde yi a fala Laban xa fa fala Yaxuba bata a gi."},{"book":"Dunuɲa Fɔlɔna","chapter":"31","verse":"23","text":"Laban yi a ngaxakedenne tongo, e yi mini Yaxuba fendeni xii solofere bun ma. E yi e li Galadi geyane binna ra."},{"book":"Dunuɲa Fɔlɔna","chapter":"31","verse":"24","text":"Koni kɔɛɛn na, Ala yi a yɛtɛ yita Arami kaan Laban na xiyeni. A yi a fala a xa, a naxa, “I yɛtɛ ratanga feen sifan birin fala feen na Yaxuba ma.”"},{"book":"Dunuɲa Fɔlɔna","chapter":"31","verse":"25","text":"Laban yi Yaxuba li. A bubun tixi geyaan fari. Laban nun a ngaxakedenne fan yi e gbeen ti Galadi geyaan fari."},{"book":"Dunuɲa Fɔlɔna","chapter":"31","verse":"26","text":"Laban yi a fala Yaxuba xa, a naxa, “I nanse ligaxi ito ra? Nanfera i n mayendenxi? I bata n ma diine xali alo muxu suxine yɛngɛni."},{"book":"Dunuɲa Fɔlɔna","chapter":"31","verse":"27","text":"Nanfera i gixi luxunni? I bata yanfantenyaan liga n na. I mi sese falaxi n xa. Xa i yi n nakolon nun, n yi i matima nɛn sɛwa sigine yi, tanbanna nun konden xuiin na."},{"book":"Dunuɲa Fɔlɔna","chapter":"31","verse":"28","text":"Koni i mi a lu yati n xa n ma diine nun n mamandenne sunbu, n yi n ɲungu e ma. I bata feen liga alo xaxilitarena."},{"book":"Dunuɲa Fɔlɔna","chapter":"31","verse":"29","text":"N yi nɔɛ fe kobin ligɛ ɛ ra nɛn, koni i babaa Ala bata a fala n xa to kɔɛɛn na, a naxa, ‘I yɛtɛ ratanga feen sifan birin fala feen na Yaxuba ma.’"},{"book":"Dunuɲa Fɔlɔna","chapter":"31","verse":"30","text":"Na bata lan, i sigaxi nɛn bayo i yi kunfaxi siga feen na i baba konni, koni nanfera i n ma suxurene muɲaxi n ma?”"},{"book":"Dunuɲa Fɔlɔna","chapter":"31","verse":"31","text":"Yaxuba yi Laban yabi, a naxa, “N gaxu nɛn n miriyani alogo i nama i ya diine rasuxu n na."},{"book":"Dunuɲa Fɔlɔna","chapter":"31","verse":"32","text":"Koni i na i ya suxurene to n ma muxu yo yii, n na kanna faxama nɛn. Ngaxakedenne birin yɛɛ xɔri, n ma goronna birin mato. Naxan birin findixi i gbeen na, i xa a xali.” Na waxatini Yaxuba mi yi a kolon xa Rakeli a babaa suxurene tongoxi."},{"book":"Dunuɲa Fɔlɔna","chapter":"31","verse":"33","text":"Laban yi Yaxubaa bubune kui to e nun Leya konni e nun konyi firinne konni, koni a mi sese to. A to mini Leyaa bubuni, a yi so Rakeli fan konni."},{"book":"Dunuɲa Fɔlɔna","chapter":"31","verse":"34","text":"Rakeli nan yati suxureni itoe tongoxi. A yi e luxun kirixan bun ma naxan sama ɲɔgɔmɛn fari, a fa dɔxɔ a fari. Laban yi bubun kui to, a mi sese to na kui."},{"book":"Dunuɲa Fɔlɔna","chapter":"31","verse":"35","text":"Rakeli yi a fala a baba xa, a naxa, “N baba i nama xɔlɔ n ma xa n mi fa keli i yɛtagi. N kike wanla nin.” Laban fenna sifan birin ti nɛn, koni a mi suxurene to."},{"book":"Dunuɲa Fɔlɔna","chapter":"31","verse":"36","text":"Yaxuba yi xɔlɔ, a yi fala xɔlɛn ti Laban ma, a naxa, “N gbalon mundun ligaxi, n hakɛn mundun ligaxi naxan a ligama i xa mini n fendeni kiini ito yi?"},{"book":"Dunuɲa Fɔlɔna","chapter":"31","verse":"37","text":"I bata n ma goronna birin kui to. I gbee seen mundun toxi e kui? A yita n na ngaxakedenne yɛɛ xɔri e nun i fan ngaxakedenne yɛɛ xɔri alogo e xa kitin sa en tagi."},{"book":"Dunuɲa Fɔlɔna","chapter":"31","verse":"38","text":"N ɲɛɛ mɔxɔɲɛ nan tixi i konni, koni i ya yɛxɛɛn nun sii dii keden mi diin xalixi a faxa n yii. N mɔn mi i ya xuruse yo donxi."},{"book":"Dunuɲa Fɔlɔna","chapter":"31","verse":"39","text":"N mi faxi xuruse ra i fɛma burunna subene naxan faxaxi. Naxanye yi muɲama kɔɛɛn nun yanyin na, ne bɔnɔn yi luma n tan nan xa bayo i yi e ɲɔxɔn maxilima n na."},{"book":"Dunuɲa Fɔlɔna","chapter":"31","verse":"40","text":"Lɔxɔ yo lɔxɔ kuye wolonna yi n tɔrɔma nɛn yanyin na, xunbenla yi n tɔrɔ kɔɛɛn na, n yɛtɛɛn mi yi nɔɛ xiyɛ."},{"book":"Dunuɲa Fɔlɔna","chapter":"31","verse":"41","text":"N bata ɲɛɛ mɔxɔɲɛ ti i yii. N ɲɛɛ fu nun naanin wanla kɛxi nɛn alogo n xa i ya dii tɛmɛ firinne dɔxɔ. N mɔn yi ɲɛɛ sennin fan sa a fari i ya xuruseene kantandeni. Koni i bata n saranna maxɛtɛ dɔxɔɲa ma fu."},{"book":"Dunuɲa Fɔlɔna","chapter":"31","verse":"42","text":"Xa n taɲe Iburahimaa Ala, n baba Isiyaga gaxun naxan yɛɛ ra, xa na mi yi a ra nun, n yi kelima nɛn be n yii genla. Koni Ala bata n ma marayarabin to, e nun n yi wali xɔdɛxɛn naxanye ligama, kɔɛ danguxini ito yi, a bata n ma kitin sa.”"},{"book":"Dunuɲa Fɔlɔna","chapter":"31","verse":"43","text":"Laban yi Yaxuba yabi, a naxa, “I ya ɲaxanle, n ma diine nan ne ra. E diine, n gbeen nan ne ra. Xuruseni itoe n gbeen nan e ra, n naxan birin toma ito ra, n tan nan gbee e ra. Koni to xanbi ra, n nɔɛ nanse ligɛ n ma diine nun n mamandenne xa?"},{"book":"Dunuɲa Fɔlɔna","chapter":"31","verse":"44","text":"Iki, en xa layiri tongo. Sereyaan xa lu en tagi.”"},{"book":"Dunuɲa Fɔlɔna","chapter":"31","verse":"45","text":"Yaxuba yi gɛmɛn tongo, a yi a ti taxamasenna ra."},{"book":"Dunuɲa Fɔlɔna","chapter":"31","verse":"46","text":"Na xanbi ra, Yaxuba yi a fala a ngaxakedenne xa, a e xa gɛmɛne matongo. E yi e matongo, e e malan yire kedenni. E yi e dɛge na gɛmɛ malanxine fari."},{"book":"Dunuɲa Fɔlɔna","chapter":"31","verse":"47","text":"Laban yi na mɛnna xili sa Yegara-Sahaduta. Yaxuba yi mɛn xili sa Galadi.31.47 Yegara Sahaduta nun Galadi bunna nɛɛn fa fala “Sere Se Malanxine.”"},{"book":"Dunuɲa Fɔlɔna","chapter":"31","verse":"48","text":"Laban yi a fala, a naxa, “Gɛmɛ malanxini itoe findixi seren nan na i tan nun n tan tagi.” Na nan a toxi mɛnna xili saxi Galadi."},{"book":"Dunuɲa Fɔlɔna","chapter":"31","verse":"49","text":"Mɛn mɔn xili nɛn “Misipa.”31.49 Misipa bunna nɛn fa fala “Gbengbena.” Laban mɔn yi a fala, a naxa, “Alatala xa a yengi dɔxɔ en tan firinna a fe xɔn ma, hali en fata xanbini."},{"book":"Dunuɲa Fɔlɔna","chapter":"31","verse":"50","text":"Xa i n ma diine tɔrɔ, xa na mi a ra i ɲaxalan gbɛtɛ dɔxɔ, i lanma i xa xaxinla sɔtɔ, bayo muxun xa mi en tagi seren na. Ala nan yati en firinna seren na.”"},{"book":"Dunuɲa Fɔlɔna","chapter":"31","verse":"51","text":"Na xanbi ra, Laban yi a fala Yaxuba xa, a naxa, “I yɛɛn ti gɛmɛ malanxini itoe ra. Taxamaseri gɛmɛni ito mato n naxan tixi en tagi."},{"book":"Dunuɲa Fɔlɔna","chapter":"31","verse":"52","text":"Gɛmɛ malanxini itoe nun taxamaseri gɛmɛni ito findixi serene nan na. N mi lan n xa dangu be ra i ya fe ɲaxina n kui. I fan mi lan i xa dangu gɛmɛ malanxini itoe nun taxamaseri gɛmɛni ito ra n ma fe ɲaxina i kui."},{"book":"Dunuɲa Fɔlɔna","chapter":"31","verse":"53","text":"Iburahimaa Ala nun Nahori a Ala xa findi en tan firinna makitimaan na.” Na waxatini Yaxuba yi a kɔlɔ Ala yi a baba Isiyaga gaxun naxan yɛɛ ra."},{"book":"Dunuɲa Fɔlɔna","chapter":"31","verse":"54","text":"Yaxuba yi saraxan ba geyaan fari. A yi a ngaxakedenne birin xili, e xa sa e dɛge. E to yelin e dɛgɛ, e yi xi geyaan fari."}]}