{"data":[{"book":"Numeri","chapter":"35","verse":"1","text":"Ku zigwa za Mowabu pafupi ndi Yorodani ku Yeriko, Yehova anawuza Mose kuti,"},{"book":"Numeri","chapter":"35","verse":"2","text":"“Lamula Aisraeli kuti apereke kwa Alevi midzi yoti azikhalamo kuchokera pa cholowa chomwe adzalandira. Muwapatsenso malo oweteramo ziweto kuzungulira midziyo."},{"book":"Numeri","chapter":"35","verse":"3","text":"Midziyo idzakhala yawo ndipo azidzakhala mʼmenemo. Malo a msipu adzakhala a ngʼombe, nkhosa ndi zoweta zawo zina zonse."},{"book":"Numeri","chapter":"35","verse":"4","text":"“Malo a msipu a mudziwo amene mudzawapatse Aleviwo, adzayambire ku khoma la mudzi ndipo adzatuluke kunja mamita 450, kuzungulira mudziwo."},{"book":"Numeri","chapter":"35","verse":"5","text":"Kunja kwa mudzi yezani mamita 900 kummawa, mamita 900 kumpoto ndipo mudziwo ukhale pakati. Adzakhala ndi dera limeneli ngati malo a midziyo, owetera ziweto zawo."},{"book":"Numeri","chapter":"35","verse":"6","text":"“Isanu ndi umodzi mwa midzi imene mudzapereke kwa Alevi idzakhala mizinda yopulumukirako, kumene munthu wopha mnzake adzathawireko. Ndipo mudzawapatsenso midzi ina 42."},{"book":"Numeri","chapter":"35","verse":"7","text":"Midzi yonse imene mudzapereke kwa Alevi idzakhale 48, pamodzi ndi malo oweterako ziweto."},{"book":"Numeri","chapter":"35","verse":"8","text":"Pamene mukupatula midzi imeneyi pa cholowa cha Aisraeli, muchotsepo midzi yambiri pa mafuko aakulu, ndipo midzi pangʼono pa mafuko aangʼono. Fuko lililonse lidzapereka kwa Alevi molingana ndi kukula kwa cholowa chimene lalandira.”"},{"book":"Numeri","chapter":"35","verse":"9","text":"Ndipo Yehova anawuza Mose kuti,"},{"book":"Numeri","chapter":"35","verse":"10","text":"“Yankhula ndi Aisraeli kuti, ‘Pamene muwoloka Yorodani kulowa mu Kanaani,"},{"book":"Numeri","chapter":"35","verse":"11","text":"sankhani midzi ina kuti ikhale mizinda yanu yopulumukirako, kumene munthu wopha munthu wina mwangozi angathawireko."},{"book":"Numeri","chapter":"35","verse":"12","text":"Adzakhala malo obisalako pothawa munthu wofuna kulipsira, kuti munthu wopha mnzake mwangozi asaphedwe mpaka akayime pamaso pa gulu la anthu kuti akaweruzidwe."},{"book":"Numeri","chapter":"35","verse":"13","text":"Midzi isanu ndi umodzi imene muyiperekeyi idzakhala mizinda yopulumukirako."},{"book":"Numeri","chapter":"35","verse":"14","text":"Mupereke itatu mbali ino ya Yorodani ndi itatu ina mu Kanaani kuti ikhale mizinda yopulumukirako."},{"book":"Numeri","chapter":"35","verse":"15","text":"Midzi isanu ndi umodzi idzakhala malo opulumukirako Aisraeli, alendo ndi anthu ena onse okhala pakati pawo kuti wina aliyense wopha mnzake mwangozi adzathawireko."},{"book":"Numeri","chapter":"35","verse":"16","text":"“ ‘Ngati munthu amenya mnzake ndi chitsulo, munthuyo nʼkufa, ndiye kuti iyeyo ndi wakupha ndipo wakuphayo aphedwe."},{"book":"Numeri","chapter":"35","verse":"17","text":"Kapenanso ngati wina wake ali ndi mwala mʼdzanja mwake womwe ungaphe munthu, ndipo agenda nawo wina, munthu winayo nʼkufa, ndiye kuti iyeyo ndi wakupha ndipo wakuphayo adzayenera kuphedwa."},{"book":"Numeri","chapter":"35","verse":"18","text":"Kapenanso ngati wina ali ndi chibonga mʼdzanja mwake choti nʼkupha nacho munthu, namenya nacho munthu, munthuyo nʼkufa, ndiye kuti iyeyo ndi wakupha, wakuphayo ayenera kuphedwa."},{"book":"Numeri","chapter":"35","verse":"19","text":"Wolipsira adzamuphanso wakuphayo. Pamene akumana naye adzayenera kumupha ndithu."},{"book":"Numeri","chapter":"35","verse":"20","text":"Ndipo ngati wina wake, chifukwa cha udani, aganiza zokankha munthu wina kapena kumuponyera chinthu china mwadala munthuyo nʼkufa,"},{"book":"Numeri","chapter":"35","verse":"21","text":"kapena ngati, chifukwa cha udani, amenya mnzake ndi nkhonya, mnzakeyo ndi kufa, munthuyo ayenera kuphedwa. Iyeyo ndi wakupha. Wolipsira adzamuphe wakuphayo pamene akumana naye."},{"book":"Numeri","chapter":"35","verse":"22","text":"“ ‘Koma ngati popanda udani wina uliwonse, mwadzidzidzi akankha wina kapena kumuponyera chinthu osati mwadala,"},{"book":"Numeri","chapter":"35","verse":"23","text":"kapena mosamuona nʼkumuponyera mwala womwe utha kumupha, munthuyo nʼkufa, tsono pakuti sanali mdani wake ndipo sanaganizire zomupweteka,"},{"book":"Numeri","chapter":"35","verse":"24","text":"gulu liweruze pakati pa iye ndi wolipsira monga mwa malamulo ake."},{"book":"Numeri","chapter":"35","verse":"25","text":"Gulu lidzapulumutsa munthu wakuphayo mʼmanja mwa wolipsira uja ndi kumubwezera ku mzinda wopulumukirako kumene anathawira. Ayenera kukhala kumeneko kufikira imfa ya mkulu wa ansembe, amene anadzozedwa ndi mafuta oyera."},{"book":"Numeri","chapter":"35","verse":"26","text":"“ ‘Koma ngati wolakwayo atuluka kunja kwa malire a mzinda wopulumukirako kumene anathawira"},{"book":"Numeri","chapter":"35","verse":"27","text":"ndipo wobwezera choyipa nʼkumupeza kunja kwa mzindawo, wolipsirayo atha kumupha wolakwayo popanda kugamula mlandu wakupha."},{"book":"Numeri","chapter":"35","verse":"28","text":"Wolakwayo ayenera kukhala mu mzinda wopulumukiramowo mpaka imfa ya mkulu wa ansembe ndipo pamenepo atha kubwerera kwawo. Pokhapokha atafa mkulu wa ansembe ndi pamene angathe kubwerera ku malo ake."},{"book":"Numeri","chapter":"35","verse":"29","text":"“ ‘Amenewa akhale malamulo ndi malangizo kwa inu nthawi zonse ndi ku mibado ya mʼtsogolo, kulikonse kumene mudzakhalako."},{"book":"Numeri","chapter":"35","verse":"30","text":"“ ‘Aliyense wopha munthu ayeneranso kuphedwa ngati pali umboni okwanira. Koma wina asaphedwe ngati pali mboni imodzi yokha."},{"book":"Numeri","chapter":"35","verse":"31","text":"“ ‘Osalola kulandira dipo lowombolera munthu wakupha yemwe ayenera kuphedwa. Wakupha ayenera kuphedwa."},{"book":"Numeri","chapter":"35","verse":"32","text":"“ ‘Simuyeneranso kulandira dipo kwa munthu amene wathawira ku mzinda wopulumikirako kuti wothawayo abwerere kwawo, pokhapokha ngati mkulu wa ansembe wamwalira."},{"book":"Numeri","chapter":"35","verse":"33","text":"“ ‘Musayipitse dziko limene mukukhalamolo. Magazi amayipitsa dziko ndipo nʼkosatheka kulipirira dziko chifukwa cha magazi amene akhetsedwa mʼmenemo, kupatula pokhetsa magazi a munthu amene anakhetsa magaziyo."},{"book":"Numeri","chapter":"35","verse":"34","text":"Choncho musadetse dziko limene mukukhalamo, dziko limene Inenso ndimakhalamo, pakuti Ine Yehova, ndimakhala pakati pa Aisraeli.’ ”"}]}