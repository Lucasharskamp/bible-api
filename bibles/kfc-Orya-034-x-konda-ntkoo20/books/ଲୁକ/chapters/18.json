{"data":[{"book":"ଲୁକ","chapter":"18","verse":"1","text":"ୱାଦ୍‍ଏଣ୍‍ଗା ୱିଜୁଦିନ୍‌ ପାର୍‌ତନା କିନିକା ଜେ ପାଣି, ଇୟା ବିସୟ୍‌ତାନ୍‌ ଜିସୁ ୱାରିଙ୍ଗ୍‌ କାତାଦାନ୍‍ ୱେର୍‌ତାନ୍‌,"},{"book":"ଲୁକ","chapter":"18","verse":"2","text":"ଉଣ୍ତ୍ରି ଗାଡ଼୍‌ତୁ ଅରେନ୍‍ ବିସାର୍‌ କିନିକାନ୍‍ ମାର୍‌ଆନ୍‌, ୱାନ୍‌ ମାପୁରୁଙ୍ଗୁଁ ତିଲାଏଜି ମାର୍‌ଆନ୍‌ କି ଲୋକାଙ୍ଗ୍‌ ମାନାଏଜି ମାର୍‌ଆନ୍‌ ।"},{"book":"ଲୁକ","chapter":"18","verse":"3","text":"ଆୟା ଗାଡ଼୍‌ତୁ ଅରେତ୍‌ ରାଣ୍ତି ମାର୍‌ଆତ୍‌, ୱାଦ୍‌ ରିଜାମୁଜା ୱାନି ଲାକ୍‌ତୁ ସଲ୍‌ସି ୱେର୍‌ସି ମାର୍‌ଆତ୍‌, ଲୋକୁ ନା ଉଣ୍ତିଙ୍ଗ୍‌ ଅନ୍ୟାୟ୍‍ କିଜିନାର୍‍ ନିନ୍‌ ନାଙ୍ଗିଁ ବିସାର୍‌ କିଆ ।"},{"book":"ଲୁକ","chapter":"18","verse":"4","text":"ମାରି, ୱାନ୍‌ ଏସ ସମୟ ଆତାତ୍‌ ରାଜିଆଏଜି ମାର୍‌ଆନ୍‌; ମାତର୍‌ ୱେନ୍‌କା ୱାନ୍‌ ମୋନ୍‌ତୁ ମୋନ୍‌ତୁ ଅଡ଼୍‍ବିତାନ୍‍, ଜଦିବା ନାନ୍ ମାପୁରୁଦିଙ୍ଗ୍‌ ତିଲାଏ ମାରି ଲୋକାଙ୍ଗ୍‌ ମାନାଏ,"},{"book":"ଲୁକ","chapter":"18","verse":"5","text":"ମାତର୍‌ ଇୟା ରାଣ୍ତି ନାଙ୍ଗିଁ ଜେଲ୍‌ ସିଜିମାର୍‍ଆତ୍‍ଆକା ନାନ୍ ତାନେ ଉଣ୍ତିଙ୍ଗ୍‌ କିତିମାନି ଅନ୍ୟାୟ୍‍ ପାଣିଦି ଉଣ୍ତିଙ୍ଗ୍‌ ନାନ୍ ତାନେଙ୍ଗ୍‌ ସାକାକିନା, ଆଏତିଙ୍ଗ୍‍ ୱାଦ୍‌ ଦିନ୍‍କେ ୱାଜି ନାଙ୍ଗିଁ ବିଜାର୍‌ କିଜିମାନାତ୍‍ ।"},{"book":"ଲୁକ","chapter":"18","verse":"6","text":"ଆବେଟ୍‌ ପ୍ରବୁ ୱେର୍‌ତାନ୍‌, “ଇୟା ଅଦାର୍ମୁଦି ବିସାର୍‌କିନିକାନ୍‌ ଇନିକା ୱେର୍‌ସିନାନ୍‌, ଆକା ୱେଣ୍ତ୍ରୁ ।"},{"book":"ଲୁକ","chapter":"18","verse":"7","text":"ମାରି ମାପୁରୁଦି ଏମେ ସେବାକିନି ଲୋକୁ ୱେଡ଼େନାଡ଼ା ୱାନିଙ୍ଗ୍‌ କୁକ୍‍ସିମାନାର୍‍, ୱାନ୍‌ ନୋ ୱାରି ଉଣ୍ତିଙ୍ଗ୍‌ କିତିମାନି ତାଗ୍‌ଇ ପାଣିଦି ଉଣ୍ତିଙ୍ଗ୍‌ ୱାରିଙ୍ଗ୍‌ ସାକା କିଏନ୍‍ ନୋ, ୱାନ୍‌ ୱାରିଙ୍ଗ୍‌ ସାହାଜ୍ୟ କିଦେଙ୍ଗ୍‌ ୱେଡ଼ା କିନାନ୍‌ନୋ ?"},{"book":"ଲୁକ","chapter":"18","verse":"8","text":"ନାନ୍ ମିଙ୍ଗିଁ ୱେର୍‌ସିନା, ୱାନ୍‌ ବେଗି ୱାରିଙ୍ଗ୍‌ କିତିମାନିମାନି ତାଗ୍‌ଇ ପାଣିଦି ଉଣ୍ତିଙ୍ଗ୍‌ ୱାରିଙ୍ଗ୍‌ ବିସାର୍‌କିନାନ୍‌ । ମାତର୍‌ ମନୁସ୍ୟପୁତ୍ର ୱାଜି ଦୁନିଆଦୁ ଇନିକା ବିସ୍‌ବାସ୍‌ ସୁଣାନ୍‌ ?”"},{"book":"ଲୁକ","chapter":"18","verse":"9","text":"ନିଜେ ନିଜେଦି ଦାର୍ମୁ ବୁଦି ମାନାତ୍‌ ଇଜି ଆଇ ୱିଜେରିଙ୍ଗ୍‍ ସେମାର୍‌ କିଜିମାନି ଏସ ନିଜେଦି ମୁସ୍‌କୁ ଆସା ଇଡ୍‌ନି ଲୋକାଙ୍ଗ୍‌ ଜିସୁ ଇୟା କାତାଦାନ୍‍ ଇର୍ହାନ୍‌,"},{"book":"ଲୁକ","chapter":"18","verse":"10","text":"ରିଏର୍‌ ଲୋକୁ ପାର୍‌ତନା କିନି ଉଣ୍ତିଙ୍ଗ୍‌ ମନ୍ଦିର୍‌ତୁ ସରଆର୍‌, ଅରେନ୍‍ ପାରୁସି ମାରି ଆଇକାନ୍‍ ସିସ୍‍ଟୁ ଲସ୍‌ନିକାନ୍‌ ।"},{"book":"ଲୁକ","chapter":"18","verse":"11","text":"ପାରୁସି ଅରେନ୍‍ ନିରାଆନ୍‍ନୋ ନିଜେଦିମାନୁ ଇୟାୱାଜା ପାର୍‌ତନା କିଦେଙ୍ଗ୍‌ ଆସ୍‌ତାନ୍‌, ଏ ମାପୁରୁ, ନାନ୍ ନିଙ୍ଗିଁ ଦନ୍ୟବାଦ୍‌ ସିଜିନା ଜେ, ନାନ୍ ଆଇ ୱିଜେରି ଲୋକା ୱାଜା କାତ୍‍ନିକାନ୍‍, ଅଦାର୍ମୁ, ଦାରିପାଣି ବା ଇୟା ସିସ୍‍ଟୁଲସ୍‍ନିୱାନି ୱାଜାବା ଆଏ;"},{"book":"ଲୁକ","chapter":"18","verse":"12","text":"ନାନ୍ ୱାରାମ୍‍ତୁ ରିନେଣ୍ତ୍‍ ଉପାସ୍‌ କିଜିନା ମାରି ନାନ୍ ଉଣ୍ତାକିନିକା ଦାସ୍‌ବାଗ୍‌ତାନ୍‌ ଉନ୍‌ଡ୍ରି ବାଗ୍ ସିଜିନା ।"},{"book":"ଲୁକ","chapter":"18","verse":"13","text":"ମାତର୍‌ ସିସ୍‍ଟୁ ଲସ୍‌ନିକାନ୍‌ ଆକ ନିଲ୍‍ସି ମୁସ୍‌କୁ ତରିନ୍‌ ସୁଡଦେଙ୍ଗ୍‌ ବା ସାସ୍‍କିଦେଙ୍ଗ୍‍ ଆଟ୍‍ଏତାନ୍‍, ମାତର୍‌ ନିଜେଦି ବକାଦୁ ଡାକାଜି ଇର୍ହାନ୍‌, ଏ ମାପୁରୁ, ନାନ୍ ପାପି, ନାଙ୍ଗିଁ ଦୟା କିଆ ।"},{"book":"ଲୁକ","chapter":"18","verse":"14","text":"୧୮:୧୪ ମାତିଉ ୨୩:୧୨; ଲୁକ ୧୪:୧୧.ନାନ୍ ମିଙ୍ଗିଁ ଇଜିନାନ୍‌, “ଆୟା ପାରୁସି ଆଏନ୍‍, ମାତର୍‌ ଇୟା ସିସୁଟୁଲସ୍‌ନିକାନ୍‌ ଦାର୍ମୁ ଲୋକୁ ଆଜି ନିଜେଦି ଇଲ୍‌ତୁ ସର୍‌ଆନ୍‌; ମାତର୍‌ ଏମେକାନ୍‍ ନିଜେଦିଙ୍ଗ୍‍ ପେରିକାନ୍‌ ଇଜି ତର୍‍ଆନ୍‍, ୱାନିଙ୍ଗ୍‌ ଇସ୍ରିକାନ୍‌ କିନାର୍‍, ମାତର୍‌ ଏନ୍‌ ନିଜେଦିଙ୍ଗ୍‍ ଇସ୍ରିକାନ୍‍ କିନାନ୍‌, ୱାନିଙ୍ଗ୍‌ ପେରିକାନ୍‌ କିନାନ୍‌ ।”"},{"book":"ଲୁକ","chapter":"18","verse":"15","text":"ଜିସୁ ଏଣ୍ତେସ୍‌ ଇସ୍ରିକଡ଼ରି ମୁସ୍‌କୁ କିୟୁ ଇଡ୍‌ଜି ମୁଟ୍‍ନାନ୍‍, ଇୟାଉଣ୍ତିଙ୍ଗ୍‌ ଲୋକୁ ୱାରିଙ୍ଗ୍‌ ବା ଜିସୁଦି ଲାକ୍‌ତୁ ତାତେଙ୍ଗ୍‌ ଆସ୍‌ତାର୍‌; ମାତର୍‌ ସିସୁର୍‍ ଆକା ସୁଡ଼ୁଜି ୱାରିଙ୍ଗ୍‌ ଆଦ୍‌ରିସ୍‌ତେଙ୍ଗ୍‍ ଆସ୍‌ତାର୍‌ ।"},{"book":"ଲୁକ","chapter":"18","verse":"16","text":"ମାତର୍‌ ଜିସୁ ୱାରିଙ୍ଗ୍‌ ନିଜେଦି ଲାକ୍‌ତୁ କୁକ୍‌ତା ଇର୍ହାନ୍‌, ଇସ୍ରି କଡ଼ରିଙ୍ଗ୍‌ ନା ଲାକ୍‌ତୁ ୱାଦେଙ୍ଗ୍‌ ସିଦୁ, ମାରି ୱାରିଙ୍ଗ୍‌ ମାନା କିମାଟ୍‌; ଇରିଙ୍ଗ୍‌ ମାପୁରୁଦି ରାଜି ଇୟାୱାଜା କଡ଼ରିଦି ।"},{"book":"ଲୁକ","chapter":"18","verse":"17","text":"ନାନ୍ ମିଙ୍ଗିଁ ସତ୍‌ ଇଜିନା, “ଏନ୍‌ ଇସ୍ରିକଡ଼ୱାଜା ମାପୁରୁଦି ରାଜି ଆସ୍‍ଏନ୍‍, ୱାନ୍‌ ଏଣ୍ତେସ୍‍କିଜିବା ମୁସ୍‍କୁପୁର୍‌ ସଣ୍ଡ୍ରେଙ୍ଗ୍‌ ଆଟ୍‍ଏନ୍‍ ।”"},{"book":"ଲୁକ","chapter":"18","verse":"18","text":"ଅରେନ୍‍ ଜିହୁଦିର୍‌ ପେରିକାନ୍‌ ଜିସୁଙ୍ଗୁଁ ୱେନ୍‌ବାତାନ୍‌, “ଏ ସତ୍‍ ଗୁରୁ, ଏସ୍‌କାଙ୍ଗ୍‌ୱିଜିଇ ଜିବନ୍‌ ପୟ୍‌ନି ଉଣ୍ତିଙ୍ଗ୍‌ ନାନ୍ ଇନିକା କିନା ?”"},{"book":"ଲୁକ","chapter":"18","verse":"19","text":"ଆବେଟ୍‌ ଜିସୁ ୱାନିଙ୍ଗ୍‌ ଇର୍ହାନ୍‌, “ନାଙ୍ଗିଁ ନେଗିକାନ୍‍ ଇଜି ଇନିଦାନିଙ୍ଗ୍‌ ଇଜିନି ? ମାରି ମାପୁରୁଙ୍ଗୁଁ ଡ଼ିସ୍‍ତିଙ୍ଗ୍, ମାରି ଆଇକାନ୍‍ ଏନ୍‌ବା ସତ୍‌ ସିଲେନ୍‌ ।"},{"book":"ଲୁକ","chapter":"18","verse":"20","text":"ପ୍ରବୁଦି ନିୟମକୁ ୱିଜୁ ତୋ ନିନ୍‌ ନେସ୍‍ତିମାନି, ଦାରିପାଣି କିମାଟ୍‌, ଲୋକାଙ୍ଗ୍‌ ସାୟାମାର୍‌ଗା ଡାକ୍‌ମାଟ୍‌, ଡଙ୍ଗାଁ ପାଣି କିମା, ମିସ୍‌ସାକି ୱେର୍‍ମା, ନିଜେଦି ବୁବା ୟାୟାଏଙ୍ଗ୍‍ ମାନାଆ ।”"},{"book":"ଲୁକ","chapter":"18","verse":"21","text":"ୱାନ୍‌ ୱେର୍‌ତାନ୍‌, ଇୟାୱିଜୁ ନାନ୍ ମୁରୁଲିୱାଲେରାନ୍‍ ମାନାଜି ୱାଜିନା ।"},{"book":"ଲୁକ","chapter":"18","verse":"22","text":"ଜିସୁ ଇୟାକା ୱେନ୍‌ଜି ୱାନିଙ୍ଗ୍‌ ଇର୍‌ଆନ୍‌, ନି ଉଣ୍ତ୍ରିବିସୟ ଉଣାମାନାତ୍‌; ନିନ୍‌ ନିଜେଦି ୱିଜୁ ସମ୍ପତ୍ତି ପର୍‌ଜି କାକୁର୍ତି ଲୋକାଙ୍ଗ୍‌ ବାଟାକିଜି ସିଆ, ମାରି ନିନୁ ମୁସ୍‌କୁପୁର୍‌ତୁ ଦନ୍‌ ପୟ୍‌ନି; ମାରି, ୱାଜି ନା ୱେନ୍‌କା ରାଆ ।"},{"book":"ଲୁକ","chapter":"18","verse":"23","text":"ମାତର୍‌ ୱାନ୍‌ ଇୟାୱିଜୁ ମାଟା ୱେନ୍‌ଜି ନାଣ୍ତ୍‍ ଦୁଃକ୍‍ ଆତାନ୍‌, ଇରିଙ୍ଗ୍‌ ୱାନ୍‌ ପେରିମାଜନ୍‍ ମାର୍‌ଆନ୍‌ ।"},{"book":"ଲୁକ","chapter":"18","verse":"24","text":"ଆବେଟ୍‌ ୱାନି ଦୁଃକ୍‌ ଆନିକା ସୁଡ଼୍‌ଜି ଜିସୁ ନିଜେଦି ସିସୁରିଙ୍ଗ୍‌ ଇର୍ହାନ୍‌, ଏମେ ଲୋକ୍‌ତିଙ୍ଗ୍‌ ଦନ୍‍ ମାନାତ୍‌, ୱାର୍‌ ଏସ କାସ୍ଟୁଦାନ୍‍ ମାପୁରୁଦି ରାଜିଦୁ ସନାର୍‌ !"},{"book":"ଲୁକ","chapter":"18","verse":"25","text":"ଇରିଙ୍ଗ୍‌ ମାପୁରୁଦି ରାଜିଦୁ ମାଜନ୍‌ ଲୋକୁ ସନି ବାଦୁଲୁ ସୁଜିଦି ବର୍‌ ସିଜି ଉଟ୍‌ ଡ଼ୁଗୁନିକା ଉସାସ୍‌ ।"},{"book":"ଲୁକ","chapter":"18","verse":"26","text":"ଏମେ ଲୋକୁ ଇୟା ମାଟା ୱେର୍‌ଆର୍‌, ୱାର୍‌ ଇର୍ହାର୍‌, ଆର୍‌ତିଙ୍ଗ୍‌ ଏନ୍‌ ରକିୟା ପଇଦେଙ୍ଗ୍‍ ଆଟ୍‍ନାନ୍‍ ?"},{"book":"ଲୁକ","chapter":"18","verse":"27","text":"ମାତର୍‌ ଜିସୁ ଇର୍ହାନ୍‌, “ଆମା ପାଣି ଲୋକାମାଣାନ୍‌ ଆଏତ୍‍, ଆୟା ପାଣି ମାପୁରୁ କିନାନ୍‌ ।”"},{"book":"ଲୁକ","chapter":"18","verse":"28","text":"ଆବେଟ୍‌ ପିତର୍‌ ଇର୍ହାନ୍‌, “ସୁଡୁଆ, ମାପୁ ନିଜେ ନିଜେଦି ୱିଜୁ ଡ଼ିସ୍‌ସି ନି ୱେନ୍‍କା ୱାତା ମାନାପ୍‌ ।”"},{"book":"ଲୁକ","chapter":"18","verse":"29","text":"ଜିସୁ ୱାରିଙ୍ଗ୍‌ ଇର୍‌ଆନ୍‌, ନାନ୍ ମିଙ୍ଗିଁ ସତ୍‌ ୱେର୍‌ସିନା, ଏମେ ଲୋକୁ ମାପୁରୁଦି ରାଜିଦି ଉଣ୍ତିଙ୍ଗ୍‌ ଇଲୁ କି ନିଜେଦି ଆଡ଼ି କି ତଡ଼ାନ୍‌ କି ବୁବାୟାୟା କି କଡ଼କକ୍‍ରା ଡ଼ିସ୍‍ତି ମାନିଦେର୍‌ ।"},{"book":"ଲୁକ","chapter":"18","verse":"30","text":"ଇୟା ଦୁନିଆଦୁ ନାଣ୍ତ୍‍ଗୁଣ୍‍ ମାରି ୱେନ୍‌କାରି କାଡ଼ାଦୁ ଏସ୍‌କାଙ୍ଗ୍‌ୱିଜ୍‍ଇ ଜିବନ୍‌ ପୟ୍‌ନାନ୍‌, ଇୟାୱାଜା ଲୋକୁ ଏର୍‌ ସିଲେର୍‌ ।"},{"book":"ଲୁକ","chapter":"18","verse":"31","text":"ୱେନ୍‌କା ଜିସୁ ବାର୍‍ଲୋକ୍ ୱେର୍‌ଏ କିଜି ୱାରିଙ୍ଗ୍‌ ୱେର୍‌ତାନ୍‌, “ୱେନ୍‌ଡ୍ରୁ, ମାପ୍‌ ଜିରୁସାଲମ୍‌ତୁ ସଲ୍‍ସିନାପ୍‍, ମାରି ମନୁସ୍ୟପୁତ୍ରଦି ବିସୟ୍‌ତାନ୍‌ ବାବବାଦିରି ଆମାୱିଜୁ ରାସ୍‌ତାମାନାର୍‌, ଆୟାୱିଜୁ ପୁରା ଆନାତ୍‌;"},{"book":"ଲୁକ","chapter":"18","verse":"32","text":"ଇରିଙ୍ଗ୍‌ ୱାନ୍‌ ଅଣଜିହୁଦି କିୟୁଦୁ ସର୍‍ପେ ଆନାନ୍‌, ମାରି ୱାର୍‌ ୱାନିଙ୍ଗ୍‌ ସେମାର୍‍ କିନାର୍‌, ୱାନିଙ୍ଗ୍‌ ଅପ୍‍ମାନ୍‍ କିନାର୍‌ ୱାନି ମୁସ୍‌କୁ ପୁସ୍‍କାଡ଼ାଙ୍ଗ୍‍ ପୁସ୍‍ନାର୍‍,"},{"book":"ଲୁକ","chapter":"18","verse":"33","text":"ୱାନିଙ୍ଗ୍‌ କର୍‌ଡା ଡ଼େଇଜି ସାୟାମାର୍‌ଗାଡାକ୍‌ନାର୍‌, ମାରି ମୁନେଟି ୱେନ୍‌କା ୱାନ୍‌ ମାରିଡ଼େସି ଜିବନ୍‌ଆଜି ନିଙ୍ଗିଁନାନ୍‌ ।”"},{"book":"ଲୁକ","chapter":"18","verse":"34","text":"ମାତର୍‌ ୱାର୍‌ ଇୟାୱିଜୁ ବିସୟ୍‌ ଇନିକାବା ନେସ୍‌ଏତାର୍‌; ଇୟା ବାକ୍ୟ ୱାରିମାନ୍‍କୁ ମାର୍‍ଗିତା ତେବାତାତ୍‌, ମାରି ଇନିକା ଇନିକା ଇଜିମାର୍‌ଆର୍‌, ଆୟାୱିଜୁ ୱାର୍‌ ନେସ୍‍ଏଜି ମାର୍‌ଆର୍‌ ।"},{"book":"ଲୁକ","chapter":"18","verse":"35","text":"ଜିସୁ ଜିରିହୋଦି ଲାକ୍‌ତୁ ଆଜିମାରି ୱାଲେ ଅରେନ୍‍ କାଣା ସାରି ପାଡ଼ି ବାସ୍‌ତାନ୍‌ ବିକ୍‍ୟା ଲସ୍‌ସି ମାର୍‌ଆନ୍‌ ।"},{"book":"ଲୁକ","chapter":"18","verse":"36","text":"ୱାନ୍‌ ଲୋକୁ ବୁଲାନି ସେଉଡ଼ୁ ୱେନ୍‌ଜି ମାଟା ଇନିକା ଇଜି ୱେନ୍‍ବାଦେଙ୍ଗ୍‍ ଆସ୍‌ତାନ୍‌ ।"},{"book":"ଲୁକ","chapter":"18","verse":"37","text":"ୱାର୍‌ ୱାନିଙ୍ଗ୍‌ ଇର୍ହାର୍‌, ନାଜରିୟତିୟ ଜିସୁ ଇୟା ସାରି ସିଜି ସଲ୍‌ସିନାନ୍‌ ।"},{"book":"ଲୁକ","chapter":"18","verse":"38","text":"ଆବେଟ୍‌ ୱାନ୍‌ ନାଣ୍ତ୍‍ ଆଉଲି ଆଜି ଇର୍‌ଆନ୍‌, “ଏ ଜିସୁ, ଦାଉଦ୍‌ତି ମାରିନ୍‍, ନାଙ୍ଗିଁ ଦୟା କିଆ ।”"},{"book":"ଲୁକ","chapter":"18","verse":"39","text":"ମାତର୍‌ ଆଗିଡ଼ି ସଲ୍‍ସିମାରି ଲୋକୁ ୱାନିଙ୍ଗ୍‌ ଆଲେଜ ମାନ୍‌ଡ଼୍ରେଙ୍ଗ୍‌ ଇଜି ଆଦିରିସ୍‌ତେଙ୍ଗ୍‍ ଆସ୍‌ତାର୍‌, ମାତର୍‌ ୱାନ୍‌ ମାରି ନାଣ୍ତ ଆଉଲି ଆଜି ଇନ୍‌ଡ୍ରେଙ୍ଗ୍‌ ଆସ୍‌ତାନ୍‌, “ଏ ଦାଉଦତି ମାରିନ୍‍, ନାଙ୍ଗିଁ ଦୟା କିଆ ।”"},{"book":"ଲୁକ","chapter":"18","verse":"40","text":"ଆବେଟ୍‌ ଜିସୁ ନିଲ୍‍ଜି ୱାନିଙ୍ଗ୍‌ ନିଜେଦି ଲାକ୍‌ତୁ ତାତେଙ୍ଗ୍‌ ଇଜି ଆଦେସ୍‌ ସିତାନ୍‌; ମାରି, ୱାନ୍‌ ଲାକ୍‌ତୁ ୱାତାନ୍‍ଆକା, ଜିସୁ ୱାନିଙ୍ଗ୍‌ ୱେନ୍‌ବାତାନ୍‌,"},{"book":"ଲୁକ","chapter":"18","verse":"41","text":"“ନାନ୍ ନି ଉଣ୍ତିଙ୍ଗ୍‌ ଇନିକା କିନା ଇଜି ନିନ୍‌ ବଦା କିଜିନି ?” ୱାନ୍‌ ଇର୍‌ଆନ୍‌, “ଏ ପ୍ରବୁ, ନାନ୍ ଏଣ୍ତେସ୍‌ମାରି ସୁଡ଼ୁଦେଙ୍ଗ୍‌ ଆଟ୍‍ନା ।”"},{"book":"ଲୁକ","chapter":"18","verse":"42","text":"ଜିସୁ ୱାନିଙ୍ଗ୍‌ ଇର୍‌ଆନ୍‌, “ଆରିଙ୍ଗ୍‌ ସୁଡ଼ୁଆ; ନି ବିସ୍‌ବାସ୍‌ ନିଙ୍ଗିଁ ନେଗେନ୍‍ କିତାମାନାତ୍‌ ।”"},{"book":"ଲୁକ","chapter":"18","verse":"43","text":"ଆୟାଦାପ୍ରେ ୱାନ୍‌ ସୁଡ଼ୁଦେଙ୍ଗ୍‍ ଆଟ୍‍ତାନ୍‍ନୋ ମାପୁରୁଙ୍ଗୁଁ ଦନ୍ୟବାଦ୍‌ କିଜି କିଜି ୱାନି ୱାଲେୱାଲେ ବୁଲାଦେଙ୍ଗ୍‌ ଆସ୍‌ତାନ୍‌ ମାରି ଲୋକୁ ୱିଜେରେ ଆକା ସୁଡ଼ୁଜି ମାପୁରୁଦି ପ୍ରସଂସା କିତାର୍‍ ।"}]}