{"data":[{"book":"Kitisane","chapter":"11","verse":"1","text":"Sofa kɛndɛn nan yi Galadi kaan Yefeta ra. Yalunden nan yi a nga ra, a fafe yi xili nɛn Galadi."},{"book":"Kitisane","chapter":"11","verse":"2","text":"Galadi a ɲaxanla dii xɛmɛne bari a xa nɛn. Na ɲaxanla diine to gbo, e yi Yefeta kedi, e naxa, “I mi nxu fafe kɛɛn se sɔtɔma, bayo ɲaxalan gbɛtɛ nan ma dii i tan na.”"},{"book":"Kitisane","chapter":"11","verse":"3","text":"Nayi, Yefeta yi a gi a ngaxakedenne bun, a yi siga Tobo yamanani. Fuyantenna ndee yi e malan Yefeta fɛma, e yi bira a fɔxɔ ra."},{"book":"Kitisane","chapter":"11","verse":"4","text":"Waxatidi to dangu, Amonine yi Isirayila kaane yɛngɛ."},{"book":"Kitisane","chapter":"11","verse":"5","text":"Na ma, Galadi fonne yi siga Yefeta fendeni Tobo yamanani."},{"book":"Kitisane","chapter":"11","verse":"6","text":"E yi a fala Yefeta xa, e naxa, “Fa, i fa findi nxɔ mangan na, en yi Amonine yɛngɛ.”"},{"book":"Kitisane","chapter":"11","verse":"7","text":"Yefeta yi Galadi fonne yabi, a naxa, “Ɛ tan xa mi n naɲaxu ba, ɛ yi n kedi n fafe konni? Nanfera ɛ fama n fɔxɔ ra iki a ɛ kɔntɔfilixi?”"},{"book":"Kitisane","chapter":"11","verse":"8","text":"Galadi fonne yi a fala Yefeta xa, e naxa, “Nxu faxi i fɛma na nan yatigi ra, alogo en birin xa siga, i sa Amonine yɛngɛ, i findi nxɔ mangan na, e nun Galadi kaane birin.”"},{"book":"Kitisane","chapter":"11","verse":"9","text":"Yefeta yi Galadi fonne yabi, a naxa, “Xa en birin siga Amonine yɛngɛdeni, Alatala yi sa e sa n sagoni, n tan nan findima ɛ mangan na na yi.”"},{"book":"Kitisane","chapter":"11","verse":"10","text":"Galadi fonne yi Yefeta yabi, e naxa, “Alatala nan en seren na! Nxu na ligama nɛn.”"},{"book":"Kitisane","chapter":"11","verse":"11","text":"Yefeta yi bira Galadi fonne fɔxɔ ra, e yi siga. Yamaan yi a findi sofa kuntigin na. Yefeta mɔn yi xɛtɛ falane birin ma Alatala yɛtagi Misipa yi."},{"book":"Kitisane","chapter":"11","verse":"12","text":"Yefeta yi xɛrane rasiga a faladeni Amonine mangan xa, a naxa, “Nanse xɔli i ma nxu xa, i to fama nxɔ yamanan yɛngɛdeni?”"},{"book":"Kitisane","chapter":"11","verse":"13","text":"Amonine mangan yi Yefeta yabi, a naxa, “Isirayila kaane to mini Misiran yi konyiyani, e yi n ma bɔxɔn tongo, keli Arinon baan ma siga Yaboko xuden ma han Yurudɛn baana. Iki, ɛ ne raxɛtɛ nxu ma bɔɲɛ xunbenli.”"},{"book":"Kitisane","chapter":"11","verse":"14","text":"Yefeta mɔn yi xɛrane rasiga a faladeni Amonine mangan xa, a naxa,"},{"book":"Kitisane","chapter":"11","verse":"15","text":"“Isirayila kaane mi Moyaba bɔxɔn tongoxi, e mi Amonine yamanan tongoxi."},{"book":"Kitisane","chapter":"11","verse":"16","text":"E to yi kelima Misiran yi waxatin naxan yi, e mini tonbon yiren nin siga han Gbala Baana siga Kadesi yi."},{"book":"Kitisane","chapter":"11","verse":"17","text":"Nayi, Isirayila kaane yi xɛrane rasiga a faladeni Edɔn mangan xa, e naxa, ‘Tin nxu xa dangu i ya yamanani.’ Koni, Edɔn mangan mi tin. A fan yi xɛrane rasiga Moyaba mangan ma, na fan yi tondi, Isirayila kaane yi lu Kadesi yi."},{"book":"Kitisane","chapter":"11","verse":"18","text":"Na xanbi ra, e yi siga tonbon kiraan xɔn. E yi Edɔn nun Moyaba yamanane mabilin, e sa lu Arinon baan dɛxɔn, e mi so Moyaba yamanani, bayo Arinon yi findixi Moyaba danna nan na."},{"book":"Kitisane","chapter":"11","verse":"19","text":"Isirayila kaane yi xɛrane rasiga Amorine mangan Sixɔn ma naxan yi mangayani Xɛsibɔn taani. Isirayila kaane yi a fala a xa, e naxa, ‘A lu nxu xa dangu i ya yamanani siga nxɔ yamanani.’"},{"book":"Kitisane","chapter":"11","verse":"20","text":"Koni, Sixɔn mi tin, a yi a ganla birin malan yɛngɛ so xinla ma, e yi sa e malan Yahasi yi, e sa Isirayila kaane yɛngɛ."},{"book":"Kitisane","chapter":"11","verse":"21","text":"Alatala, Isirayilaa Ala yi Sixɔn nun a ganla birin sa Isirayila kaane sagoni, e yi e nɔ. Amorine yi dɔxi bɔxɔn naxanye birin yi, Isirayila kaane yi ne birin tongo,"},{"book":"Kitisane","chapter":"11","verse":"22","text":"keli Arinon baan ma siga han Yaboko xudena, keli tonbonni siga han Yurudɛn baana."},{"book":"Kitisane","chapter":"11","verse":"23","text":"Alatala, Isirayilaa Ala bata Amorine bɔxɔn so Isirayila kaane yii, a yamana, i tan waxi na nan ba fe yi nxu yii ba?"},{"book":"Kitisane","chapter":"11","verse":"24","text":"I ya ala Kemosi bɔxɔn naxan soxi i yii, na i yii. Nayi, Alatala, nxɔ Ala bɔxɔn naxan soxi nxu yii, na luma nɛn nxu yii."},{"book":"Kitisane","chapter":"11","verse":"25","text":"I mirixi a ma a i sɛnbɛn gbo Balaki xa ba, Siporo a dii xɛmɛna, Moyaba mangana? Anu, a tan mi yɛngɛ gidixi Isirayila kaane ma!"},{"book":"Kitisane","chapter":"11","verse":"26","text":"Xabu ɲɛɛ kɛmɛ saxan, Isirayila kaane dɔxi Xɛsibɔn nun a rabilinna taane yi, e nun Aroyeri nun a rabilinna taane, e nun taan naxanye birin Arinon baan dɛ. Nanfera nayi han to ɛ mi ne xunba?"},{"book":"Kitisane","chapter":"11","verse":"27","text":"N tan xa mi hakɛn ligaxi i ra, i tan nan fe ɲaxin ligaxi n tan na, i yi n yɛngɛ. Alatala xa kitin sa Isirayila kaane nun Amonine tagi.”"},{"book":"Kitisane","chapter":"11","verse":"28","text":"Amonine mangan mi a tuli mati Yefeta a falane ra."},{"book":"Kitisane","chapter":"11","verse":"29","text":"Nayi, Alatalaa Nii Sariɲanxin yi godo Yefeta ma, a yi Galadi nun Manase yamanane yisiga, dangu Misipe taani Galadi yamanani, siga Amonine xili ma."},{"book":"Kitisane","chapter":"11","verse":"30","text":"Yefeta yi dɛ xuiin tongo Alatala xa, a naxa, “Xa i Amonine sa n sagoni,"},{"book":"Kitisane","chapter":"11","verse":"31","text":"naxan yo mini n ma banxini a fa n nalandeni, n na xɛtɛ n konni xunna kenli sa keli Amonine yɛngɛdeni, n na fima nɛn Alatala ma, n yi a gan saraxan na.”"},{"book":"Kitisane","chapter":"11","verse":"32","text":"Yefeta yi siga Amonine yɛngɛdeni, Alatala yi e sa a sagoni."},{"book":"Kitisane","chapter":"11","verse":"33","text":"A yi taa mɔxɔɲɛ kala, fɔlɔ Aroyeri taan ma siga han Miniti taana, siga Abeli-Keramin ma. Ala yi Amonine rayarabi Isirayila kaane xa."},{"book":"Kitisane","chapter":"11","verse":"34","text":"Yefeta yi so a konni Misipa yi. A dii tɛmɛn yi mini a bodonɲɛ a ralandeni tanban xuiin ma. Na dii kedenna nan tun yi a yii, ba na ra, dii tɛmɛ gbɛtɛ mi yi na, dii xɛmɛ yo mi yi na."},{"book":"Kitisane","chapter":"11","verse":"35","text":"A to a to, a yi a domani bɔ, a naxa, “ N bata yigitɛgɛ! I tan nan n tixi tɔrɔn ma. N bata dɛ xuiin tongo Alatala xa, n mi na kalɛ mumɛ.”"},{"book":"Kitisane","chapter":"11","verse":"36","text":"A diin yi a fala a xa, a naxa, “Baba, i bata dɛ xuiin tongo Alatala xa, a yi i yaxune Amonine sa i sagoni, na ma, a liga n na alo i dɛ xuiin naxan tongoxi.”"},{"book":"Kitisane","chapter":"11","verse":"37","text":"A mɔn yi a fala a fafe xa, a naxa, “Kike firin fi n ma alogo nxu nun n lanfane xa siga geyane fari, nxu sa wuga mɛnni bayo n faxama nɛn, n mi dɔxɔ xɛmɛ taa ra.”"},{"book":"Kitisane","chapter":"11","verse":"38","text":"A yi a yabi, a naxa, “Siga!” A yi kike firin fi a ma. E nun a lanfane yi sa wuga a fe ra geyane fari bayo a faxama nɛn a mi dɔxɔ xɛmɛ taa ra."},{"book":"Kitisane","chapter":"11","verse":"39","text":"Na kike firinne ɲanxin na, a mɔn yi fa a fafe fɛma, a yi a dɛ xuiin nakamali a fari. A munma yi xɛmɛn kolon."},{"book":"Kitisane","chapter":"11","verse":"40","text":"Ɲɛɛ yo ɲɛɛ, Isirayila sungutunne sa Yefeta, Galadi kaana dii tɛmɛn wugama nɛn xi naanin."}]}