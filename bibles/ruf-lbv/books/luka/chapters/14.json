{"data":[{"book":"Luka","chapter":"14","verse":"1","text":"Litsuwa limwe lya Sabato, Yesu tsakaghenda kuja mne ing'anda ye imkulu wa Mafarisayo. Iwanu wang'ali wamlolesa ng'ani Yesu."},{"book":"Luka","chapter":"14","verse":"2","text":"Imunu yapfimbile lukuli kaghenda hambele ha Yesu."},{"book":"Luka","chapter":"14","verse":"3","text":"Yesu kawaghutsa iwolangulitsa Ghamalaghitso na Mafarisayo, “Apfi pfinogha kumhonetsa imunu mne Litsuwa lya Sabato au ng'apfinoghile bae?”"},{"book":"Luka","chapter":"14","verse":"4","text":"Lekeni ng'awalongile chinu bae. Apfo Yesu kamkinda imtamu ayo, kamhonetsa, kamleka yoke."},{"book":"Luka","chapter":"14","verse":"5","text":"Kuya Yesu kawaghutsa, “Ka yumwe wenu kana imwana au ing'ombe kaghwila mchisima mne Litsuwa lya Sabato, apfi ng'odaha bae kumkwegha alawe kunze?”"},{"book":"Luka","chapter":"14","verse":"6","text":"Lekeni ng'awadahile bae kumwidika."},{"book":"Luka","chapter":"14","verse":"7","text":"Yesu halolile iwahenza wangi pfawang'ali wosaghula ipfighoda ipfili hambele, kawalongelela wose imbuli ino,"},{"book":"Luka","chapter":"14","verse":"8","text":"“Ka imunu kakulongela utse mne ichihungo cha kukwela, uleke kukala mne ipfighoda pfa hambele. Kwaapfila imunu yungi mkulu kubita ghweghwe kodaha kutsa,"},{"book":"Luka","chapter":"14","verse":"9","text":"ne imunu iyawakemile wose mtse katsokutsila na kukulongela, ‘Winuke akale yuno.’ Kuya kutsakona ichinyala na kughenda kukala mne ipfighoda ipfili kuchughu."},{"book":"Luka","chapter":"14","verse":"10","text":"Lekeni ghweghwe utende apfi, haupfika mne chihungo, ughende kukala mne ipfighoda ipfili kuchughu, ili mwenyekaye hatsakutsa yakulongele, ‘Sale yangu, winuke, utse ukale mne ipfighoda ipfili hambele.’ Kuya kutsotogholighwa ne iwanu wose iwakalile naghwe."},{"book":"Luka","chapter":"14","verse":"11","text":"Kwaapfila imunu wowose yetenda imwenyegho mkulu katsotendighwa mdodo, ne imunu wowose yetenda imwenyegho mdodo katsotendighwa mkulu.”"},{"book":"Luka","chapter":"14","verse":"12","text":"Kuya Yesu kamlongela imunu yula iyamlongele atse, “Ka kwowatendela iwanu ichihungo, uleke kuwakema sale tsako au iwandughu tsako au iwanu matajiri iwali habehi naghwe. Ung'atenda apfi, nawo watsokukema ughende mmakaye mwawo, apfo watsokuliha ka ghweghwe pfauwatendele."},{"book":"Luka","chapter":"14","verse":"13","text":"Lekeni ka kwotenda ichihungo, uwakeme wahingwa, pfimbete, iwanu waholole, na pfifita,"},{"book":"Luka","chapter":"14","verse":"14","text":"naghwe kutsobalikiighwa, kwaapfila ng'awatsodaha bae kukuliha. Imulungu katsokuliha mne litsuwa lya kutsilihulighwa iwanu iwanoghile.”"},{"book":"Luka","chapter":"14","verse":"15","text":"Imunu yumwe iyakalile na Yesu haulike apfi, kamlongela Yesu, “Kabweda ghendo imunu yula yatsakuja ichijo che chihungo mne Undewa we Imulungu!”"},{"book":"Luka","chapter":"14","verse":"16","text":"Yesu kamwidika, “Imunu yumwe tsayang'ali yotenda chihungo chikulu, kawakema iwahenza wengi watse."},{"book":"Luka","chapter":"14","verse":"17","text":"Ichihungo hachipfikile, imunu yula kamtuma imtumwa wake kuwalongela iwanu iyawakemile watse, ‘Mtse, kwaapfila sambi chila ichinu chitandighwa.’"},{"book":"Luka","chapter":"14","verse":"18","text":"Lekeni wose walema kupfika kwaapfila chila imunu tsakakala ne isang'ano yake. Imunu wa mwanduso kamlongela imtumwa ayo, ‘Nighula mghunda nobama nighende nikaghukaghule, Sikutsa bae.’"},{"book":"Luka","chapter":"14","verse":"19","text":"Imunu yungi kalonga, ‘Nighula iwang'ombe kumi, sambi noghenda kuwaghetsa. Sikutsa bae.’"},{"book":"Luka","chapter":"14","verse":"20","text":"Pfipfila imunu yungi naye kalonga, ‘Nikwela sambi, apfo sidaha kutsa bae.’"},{"book":"Luka","chapter":"14","verse":"21","text":"“Imtumwa yula koya ukaye kamlongela imtwatsa wake mbuli tsose. Hahulike apfo, yane kaye kaghudubuka kamlongela imtumwa wake, ‘Ghenda himahima mne ipfijiji ne kaye uwalongele wahingwa, iwanu iwaholole, pfifita na pfimbete watse.’"},{"book":"Luka","chapter":"14","verse":"22","text":"Imtumwa ayo kalonga, ‘Mtwatsa, tsanenda ka pfaulaghitse, lekeni hanu ha kukala iwanu hang'ali habaho.’"},{"book":"Luka","chapter":"14","verse":"23","text":"Apfo imtwatsa kamlongela imtumwa wake, ‘Ghenda mne tsinzila na mne ipfijiji uwalongele iwanu watse, ng'anda yangu imeme."},{"book":"Luka","chapter":"14","verse":"24","text":"Nowalongela, mne iwanu wose yaniwakemile watse, kuduhu hata yumwe yatsolanza ichijo che ichihungo changu!’ ”"},{"book":"Luka","chapter":"14","verse":"25","text":"Baho iwanu wengi tawelongotsa na Yesu, naye Yesu kawahundukila kawalongela,"},{"book":"Luka","chapter":"14","verse":"26","text":"“Ka imunu wowose konitsila na ng'omhila bae aba wake na mai wake, mwehe wake ne iwanaghe, iwandughu tsake na lumbu tsake na ng'ouhila bae ughima ghwake, ng'odaha bae kuwa mwanang'ina wangu."},{"book":"Luka","chapter":"14","verse":"27","text":"Na imunu wowose yang'oduta msalaba ghwake na kuniwinza nene, ayo ng'odaha bae kuwa mwanang'ina wangu.”"},{"book":"Luka","chapter":"14","verse":"28","text":"“Ka yumwe wenu kobama atsenge chilingilo, tanu kokala hasi kopeta sendi tsenatso, kulola kana sendi tsa kumalitsila isang'ano."},{"book":"Luka","chapter":"14","verse":"29","text":"Kwaapfila ka kandusa kutsenga ghumsingi, na ng'odaha bae kughumalitsila, iwanu wose iwolola chatendile watsomseka."},{"book":"Luka","chapter":"14","verse":"30","text":"Kuya watsolonga, ‘Imunu yuno kandusa kutsenga lekeni ng'adahile bae kumalitsa isang'ano.’"},{"book":"Luka","chapter":"14","verse":"31","text":"“Ka mndewa koghenda ne iwanu miya imwe kwitowa na mndewa yungi yane iwanu elufu ishirini tanu katsokala hasi na ukwalangula ka kodaha kwitowa ne mndewa ayo."},{"book":"Luka","chapter":"14","verse":"32","text":"Ka ng'odaha bae, katsowatuma iwatumwa wake waghende kwa mndewa ayo hang'ali kutali wamlombe waleke kwitowa."},{"book":"Luka","chapter":"14","verse":"33","text":"Pfipfila ka imunu ng'odaha bae kuleka chila chinu chenacho ng'odaha bae kuwa mwanang'ina wangu."},{"book":"Luka","chapter":"14","verse":"34","text":"“Imunyu inogha, lekeni ka ihinyika, apfi utsoitendatse inoghe keli?"},{"book":"Luka","chapter":"14","verse":"35","text":"Ng'ainogha bae kuika mne mghunda wala kuitipfa ne imboleya, itsakwasighwa. Imunu yane ghamaghutwi gho kuhulika, yahulike!”"}]}