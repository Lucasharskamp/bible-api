{"data":[{"book":"Ghamatendo","chapter":"6","verse":"1","text":"Hambele, iwanu iwamtoghole Yesu hawang'ali wakongetseka, tsakulawila manung'uniko mghati mwe iwomtoghola Yesu iwolonga Chigiriki, na awala iwolonga Chihebulaniya. Awala iwolonga Chigiriki tsawanung'unika ka iwasaka wawo wang'ali wosemighwa mne ukugholelighwa ipfijo pfa chila litsuwa."},{"book":"Ghamatendo","chapter":"6","verse":"2","text":"Apfo iwatumighwa wala kumi na weli wawakema iwanu wose iwamtoghole Yesu, walonga, “Ng'apfinoghile bae twetwe kuleka kupeta imbuli ye Imulungu ili kutenda isang'ano ya kughola ipfijo."},{"book":"Ghamatendo","chapter":"6","verse":"3","text":"Apfo ndughu tsetu, msaghule iwanu saba mghati mwenu iwomanyika wamema Ghumuhe Mwenzeluka na wane ihekima, na twetwe tutsoweng'a isang'ano ino."},{"book":"Ghamatendo","chapter":"6","verse":"4","text":"Kuya twetwe tutsolomba na kutenda isang'ano ya kupeta Imbuli ye Imulungu.”"},{"book":"Ghamatendo","chapter":"6","verse":"5","text":"Imbuli ayo iwadeng'eletsa iwanu wose iwomtoghola Yesu. Wawasaghula Stefani, imunu iyotoghola ghendo na yamemile Ghumuhe Mwenzeluka, Filipi na Porokoro na Nikanori na Timona na Parimena na Nikolayo iyolawila Antiyokiya, iyengile mne dini ya Chiyahudi hao mwanduso."},{"book":"Ghamatendo","chapter":"6","verse":"6","text":"Waweka hambele he iwatumighwa, nawo wawalombela na kuwekila ghamoko."},{"book":"Ghamatendo","chapter":"6","verse":"7","text":"Imbuli ye Imulungu ighendelela kwenela na iwanu iwatoghole tsawongetseka ng'ani ako Yerusalemu, na iwatambika wengi nawo watoghola."},{"book":"Ghamatendo","chapter":"6","verse":"8","text":"Stefani imunu iyabalikighwe ng'ani na kwing'ighwa ingupfu ne Imulungu, tsakatenda pfihulo na pfinu pfa kukangawatsa mghati mwe iwanu."},{"book":"Ghamatendo","chapter":"6","verse":"9","text":"Lekeni iwanu wangi we ing'anda ye ukulombela iikemighwe Ing'anda ye iwanu iwalekelighwe, iwalawile Kirene, Alekisandiliya na wangi iwalawile Kilikiya na Asiya, wandusa kwihisanya na Stefani."},{"book":"Ghamatendo","chapter":"6","verse":"10","text":"Ghumuhe Mwenzeluka kamwing'a Stefani inzewele, hayang'ali yolonga ng'awadahile bae kumuhuma."},{"book":"Ghamatendo","chapter":"6","verse":"11","text":"Apfo wawasongetsa iwanu wangi walonge, “Tumuhulika Stefani kolonga mbuli tsa kuwaligha Musa ne Imulungu.”"},{"book":"Ghamatendo","chapter":"6","verse":"12","text":"Kwa kutenda apfi, wawasongesa iwanu, iwabala ne iwolangulitsa Ghamalaghitso. Apfo wamghogha Stefani wamghala mwibaratsa."},{"book":"Ghamatendo","chapter":"6","verse":"13","text":"Kuya wawaghala iwakalangama we ughutsu iwalongile, “Imunu yuno ng'oleka bae kuhalonga pfihile hanu hano haenzeluke na kughalonga pfihile Ghamalaghitso gha Musa."},{"book":"Ghamatendo","chapter":"6","verse":"14","text":"Kwaapfila tsatumuhulika kolonga ayo Yesu wa Natsareti katsohahinya hanu hano na kuchighelusa ichihendo ichatubokele kwa Musa.”"},{"book":"Ghamatendo","chapter":"6","verse":"15","text":"Wose iwakalile mne libaratsa lila wamtsodolela tsinenge Stefani, wawona uhanga wake wakoneka ka uhanga wa malaika."}]}