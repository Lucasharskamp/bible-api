{"data":[{"book":"Tiuteronomi Kasege","chapter":"10","verse":"1","text":"E'i ana knarera Ra Anumzamo'a amanage huno nasami'ne, ese havema ko'ma kami'noankna hunka antrenka tro nehunka, zafare vogisine trohuo. Hagi ana have tafetrena erinka agonare'ma mani'nenure marerige'na,"},{"book":"Tiuteronomi Kasege","chapter":"10","verse":"2","text":"Ese have tafetrente'ma krente'nogenka arurakoma hu'nana nanekea krentanenkenka ana zafare vogisifi ana have tafetrena anto huno nasmi'ne."},{"book":"Tiuteronomi Kasege","chapter":"10","verse":"3","text":"Anagema hige'na akasia zafare vogisia tro hute'na, kote'ma arurakoma hutre'noa kna have antre'na, eri pehe hunte'na, ana have tafetrena eri'na ana agonarega mareri'noe."},{"book":"Tiuteronomi Kasege","chapter":"10","verse":"4","text":"Hagi Ra Anumzamo'a mago'ane 10ni'a kasegea, agonamofo agafinkama tevenefapinti'ma tamasamigetama antahi'naza kasegea ana have tafetrentera krenami'ne."},{"book":"Tiuteronomi Kasege","chapter":"10","verse":"5","text":"Ana'ma hutege'na ete ana agonafintira erami'na anama akasia zafare'ma trohunte'noa vogisifi ana kasegema kre'nea have tafetrena Agrama nasmi'neaza hu'na ome antogeno, meninena anante me'ne."},{"book":"Tiuteronomi Kasege","chapter":"10","verse":"6","text":"Hagi anantetira Israeli vahe'mo'za Jakani vahe'mofo tinkeria atre'za Mosera mopafi vu'naze. Aroni'a anante frige'za asentazageno, nemofo Eleasa agri nona erino ugagota pristi eri'zana eri'ne."},{"book":"Tiuteronomi Kasege","chapter":"10","verse":"7","text":"Hagi anantetira Mosera mopa atre'za Gudgota mopafi vute'za, Gudgotatira rama'a ti me'nea kumate Jotbaha vu'naze."},{"book":"Tiuteronomi Kasege","chapter":"10","verse":"8","text":"Hagi Sainai agonamofo agafima mani'nazageno'a Ra Anumzamo'a kasegema ante vogisima zafama huno vu vahe'ene, Agri avugama mani'ne'za eri'zama'ama eri vahera Livae naga zamazeri ruotge hige'za Anumzamofo eri'zana eri'za amarera ehanati'naze."},{"book":"Tiuteronomi Kasege","chapter":"10","verse":"9","text":"E'ina hu'negu Livae vahe'mo'za, zamafuhe'mozama mopama eri'zafina zamagra mopa e'origahaze. Na'ankure Ra Anumzana tamagri Anumzamo tamasami'nea kante anteno zamaza hanige'za manigahaze."},{"book":"Tiuteronomi Kasege","chapter":"10","verse":"10","text":"Nagra anante ese'ma hu'noankna hu'na, mago'ane 40'a zagegi, 40'a haninki hu'na ana agonafina manugeno, Ra Anumzamo'a keni'a antahino tamahe fananea osu tamatregeta mani'naze."},{"book":"Tiuteronomi Kasege","chapter":"10","verse":"11","text":"Anante Ra Anumzamo'a amanage huno nasami'ne, otinka Israeli vahera zamavarenka vugota hunka vuge'za zamagehe'mokizmima huhampri zamante'noa mopa omeriho."},{"book":"Tiuteronomi Kasege","chapter":"10","verse":"12","text":"Hagi menina Israeli vahera antahiho, Ra Anumzana tamagri Anumzamo'a amana hiho huno nehie. Ra Anumzana tamagri Anumzamofona koro hunteta agorga'a nemanita, Agri avu'ava nevaririta, avesinenteta, maka tamagu tamenteti huta monora hunteho."},{"book":"Tiuteronomi Kasege","chapter":"10","verse":"13","text":"Hagi tamagra knare'ma huta mani'naku'ma hanuta, Ra Anumzamofo kasegene trakenema menima nagrama neramasmuana antahita avaririho."},{"book":"Tiuteronomi Kasege","chapter":"10","verse":"14","text":"Hagi keho! Anami monafine onagamuma me'nea monafine, mopafinema maka zama me'neana Ra Anumzana tamagri Anumzamofo zanke me'ne."},{"book":"Tiuteronomi Kasege","chapter":"10","verse":"15","text":"Hagi Ra Anumzana tamagri Anumzamo'a mika ama mopafi vahepintira tamagehe'ina tusiza huno avesi nezmanteno, huhampri zamantege'za mani'neza kaseramantagetma menina manita neaze."},{"book":"Tiuteronomi Kasege","chapter":"10","verse":"16","text":"E'ina hu'negu ke ontahi tamavutamavara atreta tamagu'a rukrahe huta kea antahiho."},{"book":"Tiuteronomi Kasege","chapter":"10","verse":"17","text":"Na'ankure Ra Anumzana tamagri Anumzamo'a mika havi anumzantmimofo zamagatere'nea Anumzane mani'neno, ra vahetamimofona Ra zimi mani'ne. Agra Ra Anumzana tusi'a hihamu'ane vahe'mo'za koro huntega Anumzamo, maka vahera mago avamenteke zamaza nehia Ne' vahe'mo'a mago'a zanteti masave huno azeri savari huga Anumza omani'ne."},{"book":"Tiuteronomi Kasege","chapter":"10","verse":"18","text":"Agra megusa mofavreramine, kento a'nanea zamahokeno zamaza nehuno, kraga'ma enemaniza vahe'mofona ne'zane kukenanena nezamie."},{"book":"Tiuteronomi Kasege","chapter":"10","verse":"19","text":"E'ina hu'negu tamagranema emani'naza kraga vahera tamavesi zamanteho, na'ankure kotera tamagranena Isipia ana huta kraga vahe mani'nazane."},{"book":"Tiuteronomi Kasege","chapter":"10","verse":"20","text":"Ra Anumzana tamagri Anumzamofonke korora hunentetma, agorga'a mani'neta, Agri monora hunentetma, azerikona hu'neta Agri agifinke huvempa kea hiho."},{"book":"Tiuteronomi Kasege","chapter":"10","verse":"21","text":"Agrike ra agia amigahaze. Agrake tamagri Anumzankino, hihamu'ane zama nehuno, ranra kaguva zantmima hu'neana tamagra ke'naze."},{"book":"Tiuteronomi Kasege","chapter":"10","verse":"22","text":"Tamagehe'zama Isipima urami'nazana, 70'a vahe vu'nazanagi Ra Anumzana tamagri Anumzamo'a, monafi hanafitaminkna huno tamazeri rama'a higeta, menia tusi'a vahe'krerafa fore huta mani'naze."}]}