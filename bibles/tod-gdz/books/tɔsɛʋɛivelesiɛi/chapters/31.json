{"data":[{"book":"Tɔ Sɛʋɛi Velesiɛi","chapter":"31","verse":"1","text":"Moize ɓɔɛni Izilayɛle nuiti kpein pɔ ɠani, é ɠɛ ti ma:"},{"book":"Tɔ Sɛʋɛi Velesiɛi","chapter":"31","verse":"2","text":"«Niizu gè kona ungila puufelegɔ (120) zɔlɔɔga, gè la mɔ zooga gè ʋa lo wo luɠɔ. Ɠɔoɠɔ GALAGI ɠɛni mà, gè la Zuludɛn nii maazuɓudɛa."},{"book":"Tɔ Sɛʋɛi Velesiɛi","chapter":"31","verse":"3","text":"Ɠɔoɠɔ GALAGI wa-ƓALAGI ɓɔɠɔi ɠa lo wo luɠɔ. Zii naati ti zeini ná, toɠa naati koloɠolo wo luɠɔ, wo zoo wo ta-yooi zeɠe ga wɔnɔ. Zozuwe ɠa é losu wo untuɠɔ, eɠɛʋelei Ɠɔoɠɔ GALAGI bogai la."},{"book":"Tɔ Sɛʋɛi Velesiɛi","chapter":"31","verse":"4","text":"Ɠɔoɠɔ GALAGI ɠa ti ɠoloɠolo, eɠɛʋelei é Amool masagiti koloɠoloni da, Siɠon ta Wɔge ta ta-yooi."},{"book":"Tɔ Sɛʋɛi Velesiɛi","chapter":"31","verse":"5","text":"Toɠa zobogi ve wo ʋɛ, wo vɔni zii naati ma, wa ti zo kpein nɔ, eɠɛʋelei gè wo leveni la."},{"book":"Tɔ Sɛʋɛi Velesiɛi","chapter":"31","verse":"6","text":"À yiilɔɔ, wo zɛbɛzeɠe! À mina lua, ti mina wo zasuɓali, mazɔlɔɔ Ɠɔoɠɔ GALAGI wa-ƓALAGI ɓɔɠɔi ɠa liizu wo ʋolu, é la yeeɓega wo ʋa, é la ɠɛlɛa wo ʋa.»"},{"book":"Tɔ Sɛʋɛi Velesiɛi","chapter":"31","verse":"7","text":"Naa ʋolu, Moize Zozuwe lolini, é ɠɛ ma Izilayɛle nuiti kpein gaazu: «Yiilɔɔ, è zɛbɛzeɠe, mazɔlɔɔ ɗa ɠa è lɛɛzu ga niima nuɓusɛiti naama yooi zu, nii Ɠɔoɠɔ GALAGI ma ɠona woni ti-mɛmɛwolani bɛ, é ʋa fe ti ya. Ɗa ɠa è ʋaazu liizu ga tiye, ti seɠe ga tɔnɔ."},{"book":"Tɔ Sɛʋɛi Velesiɛi","chapter":"31","verse":"8","text":"Ɠɔoɠɔ GALAGI ɓɔɠɔi ɠa lo è luɠɔ, toɠa ɠɛ è ʋa, é la yeeɓega è ʋa, é la ɠɛlɛa è ʋa. Mina lua ani nɔpɛ ba, è zasu mina ɓali.»"},{"book":"Tɔ Sɛʋɛi Velesiɛi","chapter":"31","verse":"9","text":"Moize niima lɔ gooiti kpein sɛʋɛni, é kaliva zalaɠa ɠula nuiti ma, Levi mavofodaiti, ti-losuʋɛ ɠɛni ga ti ɗa Ɠɔoɠɔ GALAGI ná-minazeɠe kesui zeɠe, ta Izilayɛle ɠundiɠiiti kpein."},{"book":"Tɔ Sɛʋɛi Velesiɛi","chapter":"31","verse":"10","text":"É niima levei veeni ti ya, é ɠɛ ti ma: «Konagi lɔfelasiɛi ɠilagilagi kpein ma, kuye zuvaayɛ konagi laawu, kota vɛtii ma ziɛgi zu,"},{"book":"Tɔ Sɛʋɛi Velesiɛi","chapter":"31","verse":"11","text":"siɛgi zu Izilayɛle nuiti kpein ti ʋaazu la, ti lo Ɠɔoɠɔ GALAGI wa-ƓALAGI ɠakala, naama adaʋɛ, ʋɛ é yeelosu ná ʋa, wa tɔ gooi nii ɠala ná Izilayɛle nuiti kpein bɛ."},{"book":"Tɔ Sɛʋɛi Velesiɛi","chapter":"31","verse":"12","text":"Wa nuɓusɛiti kpein gaalɛ ba, zunuiti, ta anzanuiti, ta doungoiti, ta wɛɛinti ti seikɔɠɔmai zu wo zaama, naa ɠa a kɛ ti pɛ ti tɔgi ɠala gooi mɛni, ti Ɠɔoɠɔ GALAGI wa-ƓALAGI ɠaazuluabai maalɛlɛ, ti niima lɔ gooiti kpein so, ti ɗa ziɛ la,"},{"book":"Tɔ Sɛʋɛi Velesiɛi","chapter":"31","verse":"13","text":"ti-lointi ɓalaa, niiti ti la kwɛɛ, naati ta mɛni, ti Ɠɔoɠɔ GALAGI wa-ƓALAGI ɠaazuluabai maalɛlɛ, yeenɔpɛ, wo-zii ma voloi pɛ su, naama yooi zu wo ʋaazu seɠezu ga wɔnɔ, wo Zuludɛn ɓudɛa ʋoluma.»"},{"book":"Tɔ Sɛʋɛi Velesiɛi","chapter":"31","verse":"14","text":"Ɠɔoɠɔ GALAGI ɠɛni Moize ma: «Wɛlɛ, è-zii ɠaaɓelazuʋɛ maaɓuɠa. Ʋa ga Zozuwe, wo lo GALA daaɠomi seɠe ʋɛlɛi wu, miná ɠa gè nà-deveiti feezu zea ná.» Moize ta Aalɔn ti liini, ti lo GALA daaɠomi seɠe ʋɛlɛi wu."},{"book":"Tɔ Sɛʋɛi Velesiɛi","chapter":"31","verse":"15","text":"Ɠɔoɠɔ GALAGI ɠulani kɛlɛma ti ʋɛ miná, tonaɓiingi zu, é lo GALA daaɠomi seɠe ʋɛlɛi laaʋɛ."},{"book":"Tɔ Sɛʋɛi Velesiɛi","chapter":"31","verse":"16","text":"É ɓɔɛni Moize ʋɔ, é ɠɛ ma: «Wɛlɛ, nágo ʋe na, è li è-mɛmɛwolani pɔ, ti zaai. È zaa ʋoluma, niima nuɓusɛiti ta ʋaazu koloɠologi ɠɛɛzu ta gala kiligiti, naama yooi zu, ʋɛ ti ʋaazu liizu ná. Ta ɠɛlɛ bà, ti minazeɠegi ɠoloɠolo, nii gè kɛɛni ti ʋɛ."},{"book":"Tɔ Sɛʋɛi Velesiɛi","chapter":"31","verse":"17","text":"Naa maaʋele ma, nà yiiɠaawana ti ma naama voloi zu. Nà ɠɛlɛ ti ʋa, gè ʋoluave ti ʋa. Naazu, nuɓusɛiti ta ɠɛ ga zii taɠili daamiani, kpɔlɔ mɔinmɔin ka zeeli ti ma, ta faaɓaagiti. Naama voloi, Izilayɛle nuiti ta ɠɛ ɓɔɠɔ ma: ‹Gaamazu, tɛi ada-ƓALAGI la mɔ de zaama, naa ɠa é kɛɛzu, niima maanɔɠɔiti ti zeelizu la de ma.›"},{"book":"Tɔ Sɛʋɛi Velesiɛi","chapter":"31","verse":"18","text":"Ungo, naama ziɛgi zu nà ʋoluave ti ʋa ɲɛgɛlɛin, faa ɲɔi kpein faa zu, nii ta kɛ, ta ɠaaʋotena gala kiligiti ma."},{"book":"Tɔ Sɛʋɛi Velesiɛi","chapter":"31","verse":"19","text":"«À guyei nii zɛʋɛ niizu. Ɗa ʋe Moize, Izilayɛle nuiti kala da, ti ɗa too, naa ɠa a kɛ, guyei naa ɠɛ bɛ̀ ga zeelei ti laalɔɠɔma."},{"book":"Tɔ Sɛʋɛi Velesiɛi","chapter":"31","verse":"20","text":"Nà liizu ga tiye zooi naa zu, ʋɛ nɔnɔi ta kɔin gulɔi ʋooʋaai ná, gè minazeɠeni, gè ɠona ti-mɛmɛwolani bɛ, ta daami wo, ti yiɠo, ta zei ná, anii pɛ ge ʋooʋa ti ya, názu ɠa ta ɠaaʋote da gala kiligiti ma, ti ɗa ti lɛbi, ta zìi ɠoloɠolo, ti nà-minazeɠegi ɠoloɠolo."},{"book":"Tɔ Sɛʋɛi Velesiɛi","chapter":"31","verse":"21","text":"Siɛgi zu maanɔɠɔ mɔinmɔingi zeelizu la ti ma, ta faaɓaagi, naazu guyei nii ɠa ɠɛ ga zeelei ti laalɔɠɔma. Mazɔlɔɔ ti-mavofodaiti ti la yeemaa, ti ʋa ɓe too vai ʋa. Gè ti-yiimaʋɛ ɠɛʋelei ɠwɛɛ niina, aisa gè ʋa li ga tiye zooi naa zu, nii gè minazeɠeni, gè ma ɠona wo ti ʋɛ.»"},{"book":"Tɔ Sɛʋɛi Velesiɛi","chapter":"31","verse":"22","text":"Naama volo ná nɔ ɠa Moize guyei naa zɛʋɛni la, nii é Izilayɛle nuiti kalani da."},{"book":"Tɔ Sɛʋɛi Velesiɛi","chapter":"31","verse":"23","text":"Naa ʋoluma, Ɠɔoɠɔ GALAGI ná-deveiti feeni Nun ná-doun zunui Zozuwe ya, é ɠɛ ma: «Yiilɔɔ, è zɛbɛzeɠe, mazɔlɔɔ ɗa ɠa è ʋaazu liizu ga Izilayɛle nuiti naama yooi zu, nii gè minazeɠeni ma vaa zu, gè ɠona. Nɔ̀un nà, nà ɠɛɛzu è ʋa.»"},{"book":"Tɔ Sɛʋɛi Velesiɛi","chapter":"31","verse":"24","text":"Siɛgi zu Moize ɓeni da ga tɔ gooiti kpein sɛʋɛ, sɛʋɛ ɠila su, ta la yɛni ʋoluzu,"},{"book":"Tɔ Sɛʋɛi Velesiɛi","chapter":"31","verse":"25","text":"é niima levei veeni Levi nuiti zea, niiti ti ɠɛni Ɠɔoɠɔ GALAGI ná-minazeɠe kesui zeɠezu, é ɠɛ ti ma:"},{"book":"Tɔ Sɛʋɛi Velesiɛi","chapter":"31","verse":"26","text":"«À tɔ sɛʋɛi nii zeɠe, wo da Ɠɔoɠɔ GALAGI wa-ƓALAGI ná-minazeɠe kesui ɠobaʋɛ. Toɠa yɛsu ná, é ɠɛ ga zeelei Izilayɛle nuɓusɛiti daalɔɠɔma."},{"book":"Tɔ Sɛʋɛi Velesiɛi","chapter":"31","verse":"27","text":"Tɔɔzei ba ga, gè kwɛɛ wa ga kololala nuiti, wo zuvɔɔʋɛ. Ni za, nà vulua wo zaama, wo ɗa wuzeɠe Ɠɔoɠɔ GALAGI laalɔɠɔma, wa ʋaazu kɛɛzu ɠale, sàa ʋoluma!"},{"book":"Tɔ Sɛʋɛi Velesiɛi","chapter":"31","verse":"28","text":"Niizu, à wa-wolodama ɠɛwolaiti gaalɛ ba màaɠoolii zu, ta kundiɠiiti kpein, gè guyei ma wooiti bo ti ma, nà geeɠɔlɔgi ta zooi zosu ga zeelei ti laalɔɠɔma."},{"book":"Tɔ Sɛʋɛi Velesiɛi","chapter":"31","verse":"29","text":"Gè kwɛɛ, gè ɠɛ, sàa ʋoluma, kɛni nɔ wo ɓɔɠɔ ɠɔzɔ, wo zeɠe pelei ʋa, nii gè ná-fai zɛʋɛai. Naazu kpɔlɔi ɠa zeeli wo ma ʋelela ʋelei, tɔɔzei wa Ɠɔoɠɔ GALAGI wanama vai ɠɛ, wo-ziɛ ʋeleiti ta ʋaazu ná-ziiɠaawanai maalolisu wo ma.»"},{"book":"Tɔ Sɛʋɛi Velesiɛi","chapter":"31","verse":"30","text":"Naa ʋoluma, Moize guye wooiti kpein dɛɛni ga Izilayɛle nu ʋɛbɛi, ti ti pɛ mɛnini."}]}