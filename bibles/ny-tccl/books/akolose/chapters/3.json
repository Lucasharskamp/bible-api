{"data":[{"book":"Akolose","chapter":"3","verse":"1","text":"Tsono popeza munaukitsidwa pamodzi ndi Khristu, ikani mitima yanu pa zinthu za kumwamba, kumene Khristu akukhala ku dzanja lamanja la Mulungu."},{"book":"Akolose","chapter":"3","verse":"2","text":"Muzifunafuna zinthu za kumwamba, osati zinthu za pa dziko lapansi."},{"book":"Akolose","chapter":"3","verse":"3","text":"Pakuti munafa, ndipo moyo wanu tsopano wabisika pamodzi ndi Khristu mwa Mulungu."},{"book":"Akolose","chapter":"3","verse":"4","text":"Khristu, amene ndiye moyo wanu, akadzaonekanso, pamenepo inunso mudzaoneka naye pamodzi mu ulemerero."},{"book":"Akolose","chapter":"3","verse":"5","text":"Choncho, iphani zilakolako za dziko lapansi mwa inu, monga: dama, zodetsa, kulakalaka zosayenera, kukhumba zoyipa ndi umbombo, pakuti umbombo ndiko kupembedza mafano."},{"book":"Akolose","chapter":"3","verse":"6","text":"Chifukwa cha zimenezi, mkwiyo wa Mulungu ukubwera pa ana osamvera."},{"book":"Akolose","chapter":"3","verse":"7","text":"Inunso kale munkachita zomwezi, mʼmoyo wanu wakale uja."},{"book":"Akolose","chapter":"3","verse":"8","text":"Koma tsopano mukuyenera kuzichotsa zinthu zonsezi monga: mkwiyo, ukali, dumbo, chipongwe ndi mawu onyansa."},{"book":"Akolose","chapter":"3","verse":"9","text":"Musanamizane wina ndi mnzake, popeza munavula munthu wakale pamodzi ndi zochita zake"},{"book":"Akolose","chapter":"3","verse":"10","text":"ndipo mwavala munthu watsopano, amene nzeru zake zikukonzedwanso kuti afanane ndi Mlengi wake."},{"book":"Akolose","chapter":"3","verse":"11","text":"Pano palibe kusiyana pakati pa Mgriki ndi Myuda, wochita mdulidwe ndi wosachita, wosaphunzira kapena wosachangamuka, kapolo kapena mfulu, koma Khristu yekha basi ndipo amakhala mwa onse."},{"book":"Akolose","chapter":"3","verse":"12","text":"Choncho, ngati anthu osankhidwa ndi Mulungu, oyera mtima ndi okondedwa kwambiri, muvale chifundo, kukoma mtima, kudzichepetsa, kufatsa ndi kupirira."},{"book":"Akolose","chapter":"3","verse":"13","text":"Mulezerane mtima ndipo muzikhululukirana ngati wina ali ndi chifukwa ndi mnzake. Muzikhululukirana monga Ambuye anakhululukira inu."},{"book":"Akolose","chapter":"3","verse":"14","text":"Ndipo kuwonjezera pa zonsezi valani chikondi, chimene chimangirira zonsezi pamodzi mu mgwirizano wangwiro."},{"book":"Akolose","chapter":"3","verse":"15","text":"Mtendere wa Khristu ulamulire mʼmitima mwanu, popeza monga ziwalo za thupi limodzi, munayitanidwa kuti mukhale ndi mtendere. Ndipo muziyamika."},{"book":"Akolose","chapter":"3","verse":"16","text":"Mawu a Khristu akhazikike kwathunthu mʼmitima mwanu. Muziphunzitsana ndi kulangizana wina ndi mnzake ndi nzeru zonse pamene mukuyimba Masalimo, nyimbo zotamanda ndi nyimbo zauzimu, kuyimbira Mulungu ndi mitima yoyamika."},{"book":"Akolose","chapter":"3","verse":"17","text":"Ndipo chilichonse chimene mungachite, kaya nʼkuyankhula, kaya nʼkugwira ntchito, muchite zonse mʼdzina la Ambuye Yesu, kuyamika kwa Mulungu Atate kudzera mwa Iye."},{"book":"Akolose","chapter":"3","verse":"18","text":"Inu akazi, gonjerani amuna anu, monga kuyenera mwa Ambuye."},{"book":"Akolose","chapter":"3","verse":"19","text":"Inu amuna, kondani akazi anu ndipo musawapsere mtima."},{"book":"Akolose","chapter":"3","verse":"20","text":"Inu ana, mverani makolo anu mu zonse pakuti izi zimakondweretsa Ambuye."},{"book":"Akolose","chapter":"3","verse":"21","text":"Inu abambo, musakwiyitse ana anu, kuti angataye mtima."},{"book":"Akolose","chapter":"3","verse":"22","text":"Inu antchito, mverani mabwana anu mu zonse, ndipo muzichita zimenezi osati nthawi yokhayo imene akukuonani kuti akukondeni, koma muzichite moona mtima ndi mopereka ulemu kwa Ambuye."},{"book":"Akolose","chapter":"3","verse":"23","text":"Chilichonse mungachite, muchite ndi mtima wanu onse, monga mmene mungagwirire ntchito ya Ambuye osati ya anthu."},{"book":"Akolose","chapter":"3","verse":"24","text":"Inu mukudziwa kuti mudzalandira mphotho monga cholowa kuchokera kwa Ambuye. Ndi Ambuye Khristu amene mukumutumikira."},{"book":"Akolose","chapter":"3","verse":"25","text":"Aliyense amene amachita zolakwa adzalandira malipiro molingana ndi kulakwa kwake, ndipo palibe tsankho."}]}