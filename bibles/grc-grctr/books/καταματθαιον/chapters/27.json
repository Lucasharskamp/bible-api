{"data":[{"book":"ΚΑΤΑ ΜΑΤΘΑΙΟΝ","chapter":"27","verse":"1","text":"Πρωΐας δὲ γενομένης, συμβούλιον ἔλαβον πάντες οἱ ἀρχιερεῖς καὶ οἱ πρεσβύτεροι τοῦ λαοῦ κατὰ τοῦ Ἰησοῦ, ὥστε θανατῶσαι αὐτόν·"},{"book":"ΚΑΤΑ ΜΑΤΘΑΙΟΝ","chapter":"27","verse":"2","text":"καὶ δήσαντες αὐτὸν ἀπήγαγον καὶ παρέδωκαν αὐτὸν Ποντίῳ Πιλάτῳ τῷ ἡγεμόνι."},{"book":"ΚΑΤΑ ΜΑΤΘΑΙΟΝ","chapter":"27","verse":"3","text":"Τότε ἰδὼν Ἰούδας ὁ παραδιδοὺς αὐτὸν ὅτι κατεκρίθη, μεταμεληθεὶς ἀπέστρεψε τὰ τριάκοντα ἀργύρια τοῖς ἀρχιερεῦσι καὶ τοῖς πρεσβυτέροις,"},{"book":"ΚΑΤΑ ΜΑΤΘΑΙΟΝ","chapter":"27","verse":"4","text":"λέγων, Ἥμαρτον παραδοὺς αἷμα ἀθῷον. Οἱ δὲ εἶπον, Τί πρὸς ἡμᾶς; Σὺ ὄψει."},{"book":"ΚΑΤΑ ΜΑΤΘΑΙΟΝ","chapter":"27","verse":"5","text":"Καὶ ῥίψας τὰ ἀργύρια ἐν τῷ ναῷ, ἀνεχώρησε· καὶ ἀπελθὼν ἀπήγξατο."},{"book":"ΚΑΤΑ ΜΑΤΘΑΙΟΝ","chapter":"27","verse":"6","text":"Οἱ δὲ ἀρχιερεῖς λαβόντες τὰ ἀργύρια εἶπον, Οὐκ ἔξεστι βαλεῖν αὐτὰ εἰς τὸν κορβανᾶν, ἐπεὶ τιμὴ αἵματός ἐστι."},{"book":"ΚΑΤΑ ΜΑΤΘΑΙΟΝ","chapter":"27","verse":"7","text":"Συμβούλιον δὲ λαβόντες ἠγόρασαν ἐξ αὐτῶν τὸν ἀγρὸν τοῦ κεραμέως, εἰς ταφὴν τοῖς ξένοις."},{"book":"ΚΑΤΑ ΜΑΤΘΑΙΟΝ","chapter":"27","verse":"8","text":"Διὸ ἐκλήθη ὁ ἀγρὸς ἐκεῖνος Ἀγρὸς Αἵματος, ἕως τῆς σήμερον."},{"book":"ΚΑΤΑ ΜΑΤΘΑΙΟΝ","chapter":"27","verse":"9","text":"Τότε ἐπληρώθη τὸ ῥηθὲν διὰ Ἰερεμίου τοῦ προφήτου, λέγοντος, Καὶ ἔλαβον τὰ τριάκοντα ἀργύρια, τὴν τιμὴν τοῦ τετιμημένου, ὃν ἐτιμήσαντο ἀπὸ υἱῶν Ἰσραήλ·"},{"book":"ΚΑΤΑ ΜΑΤΘΑΙΟΝ","chapter":"27","verse":"10","text":"καὶ ἔδωκαν αὐτὰ εἰς τὸν ἀγρὸν τοῦ κεραμέως, καθὰ συνέταξέ μοι Κύριος."},{"book":"ΚΑΤΑ ΜΑΤΘΑΙΟΝ","chapter":"27","verse":"11","text":"Ὁ δὲ Ἰησοῦς ἔστη ἔμπροσθεν τοῦ ἡγεμόνος· καὶ ἐπηρώτησεν αὐτὸν ὁ ἡγεμών, λέγων, Σὺ εἶ ὁ βασιλεὺς τῶν Ἰουδαίων; Ὁ δὲ Ἰησοῦς ἔφη αὐτῷ, Σὺ λέγεις."},{"book":"ΚΑΤΑ ΜΑΤΘΑΙΟΝ","chapter":"27","verse":"12","text":"Καὶ ἐν τῷ κατηγορεῖσθαι αὐτὸν ὑπὸ τῶν ἀρχιερέων καὶ τῶν πρεσβυτέρων, οὐδὲν ἀπεκρίνατο."},{"book":"ΚΑΤΑ ΜΑΤΘΑΙΟΝ","chapter":"27","verse":"13","text":"Τότε λέγει αὐτῷ ὁ Πιλάτος, Οὐκ ἀκούεις πόσα σου καταμαρτυροῦσι;"},{"book":"ΚΑΤΑ ΜΑΤΘΑΙΟΝ","chapter":"27","verse":"14","text":"Καὶ οὐκ ἀπεκρίθη αὐτῷ πρὸς οὐδὲ ἓν ῥῆμα, ὥστε θαυμάζειν τὸν ἡγεμόνα λίαν."},{"book":"ΚΑΤΑ ΜΑΤΘΑΙΟΝ","chapter":"27","verse":"15","text":"Κατὰ δὲ ἑορτὴν εἰώθει ὁ ἡγεμὼν ἀπολύειν ἕνα τῷ ὄχλῳ δέσμιον, ὃν ἤθελον."},{"book":"ΚΑΤΑ ΜΑΤΘΑΙΟΝ","chapter":"27","verse":"16","text":"Εἶχον δὲ τότε δέσμιον ἐπίσημον, λεγόμενον Βαραββᾶν."},{"book":"ΚΑΤΑ ΜΑΤΘΑΙΟΝ","chapter":"27","verse":"17","text":"Συνηγμένων οὖν αὐτῶν, εἶπεν αὐτοῖς ὁ Πιλάτος, Τίνα θέλετε ἀπολύσω ὑμῖν; Βαραββᾶν, ἢ Ἰησοῦν τὸν λεγόμενον Χριστόν;"},{"book":"ΚΑΤΑ ΜΑΤΘΑΙΟΝ","chapter":"27","verse":"18","text":"ᾜδει γὰρ ὅτι διὰ φθόνον παρέδωκαν αὐτόν."},{"book":"ΚΑΤΑ ΜΑΤΘΑΙΟΝ","chapter":"27","verse":"19","text":"Καθημένου δὲ αὐτοῦ ἐπὶ τοῦ βήματος, ἀπέστειλε πρὸς αὐτὸν ἡ γυνὴ αὐτοῦ, λέγουσα, Μηδέν σοι καὶ τῷ δικαίῳ ἐκείνῳ· πολλὰ γὰρ ἔπαθον σήμερον κατ᾿ ὄναρ δι᾿ αὐτόν."},{"book":"ΚΑΤΑ ΜΑΤΘΑΙΟΝ","chapter":"27","verse":"20","text":"Οἱ δὲ ἀρχιερεῖς καὶ οἱ πρεσβύτεροι ἔπεισαν τοὺς ὄχλους ἵνα αἰτήσωνται τὸν Βαραββᾶν, τὸν δὲ Ἰησοῦν ἀπολέσωσιν."},{"book":"ΚΑΤΑ ΜΑΤΘΑΙΟΝ","chapter":"27","verse":"21","text":"Ἀποκριθεὶς δὲ ὁ ἡγεμὼν εἶπεν αὐτοῖς, Τίνα θέλετε ἀπὸ τῶν δύο ἀπολύσω ὑμῖν; Οἱ δὲ εἶπον, Βαραββᾶν."},{"book":"ΚΑΤΑ ΜΑΤΘΑΙΟΝ","chapter":"27","verse":"22","text":"Λέγει αὐτοῖς ὁ Πιλάτος, Τί οὖν ποιήσω Ἰησοῦν τὸν λεγόμενον Χριστόν; Λέγουσιν αὐτῷ πάντες, Σταυρωθήτω."},{"book":"ΚΑΤΑ ΜΑΤΘΑΙΟΝ","chapter":"27","verse":"23","text":"Ὁ δὲ ἡγεμὼν ἔφη, Τί γὰρ κακὸν ἐποίησεν; Οἱ δὲ περισσῶς ἔκραζον, λέγοντες, Σταυρωθήτω."},{"book":"ΚΑΤΑ ΜΑΤΘΑΙΟΝ","chapter":"27","verse":"24","text":"Ἰδὼν δὲ ὁ Πιλάτος ὅτι οὐδὲν ὠφελεῖ, ἀλλὰ μᾶλλον θόρυβος γίνεται, λαβὼν ὕδωρ, ἀπενίψατο τὰς χεῖρας ἀπέναντι τοῦ ὄχλου, λέγων, Ἀθῷός εἰμι ἀπὸ τοῦ αἵματος τοῦ δικαίου τούτου· ὑμεῖς ὄψεσθε."},{"book":"ΚΑΤΑ ΜΑΤΘΑΙΟΝ","chapter":"27","verse":"25","text":"Καὶ ἀποκριθεὶς πᾶς ὁ λαὸς εἶπε, Τὸ αἷμα αὐτοῦ ἐφ᾿ ἡμᾶς καὶ ἐπὶ τὰ τέκνα ἡμῶν."},{"book":"ΚΑΤΑ ΜΑΤΘΑΙΟΝ","chapter":"27","verse":"26","text":"Τότε ἀπέλυσεν αὐτοῖς τὸν Βαραββᾶν· τὸν δὲ Ἰησοῦν φραγελλώσας παρέδωκεν ἵνα σταυρωθῇ."},{"book":"ΚΑΤΑ ΜΑΤΘΑΙΟΝ","chapter":"27","verse":"27","text":"Τότε οἱ στρατιῶται τοῦ ἡγεμόνος, παραλαβόντες τὸν Ἰησοῦν εἰς τὸ πραιτώριον, συνήγαγον ἐπ᾿ αὐτὸν ὅλην τὴν σπεῖραν·"},{"book":"ΚΑΤΑ ΜΑΤΘΑΙΟΝ","chapter":"27","verse":"28","text":"καὶ ἐκδύσαντες αὐτόν, περιέθηκαν αὐτῷ χλαμύδα κοκκίνην."},{"book":"ΚΑΤΑ ΜΑΤΘΑΙΟΝ","chapter":"27","verse":"29","text":"Καὶ πλέξαντες στέφανον ἐξ ἀκανθῶν, ἐπέθηκαν ἐπὶ τὴν κεφαλὴν αὐτοῦ, καὶ κάλαμον ἐπὶ τὴν δεξιὰν αὐτοῦ· καὶ γονυπετήσαντες ἔμπροσθεν αὐτοῦ ἐνέπαιζον αὐτῷ, λέγοντες, Χαῖρε, ὁ βασιλεὺς τῶν Ἰουδαίων·"},{"book":"ΚΑΤΑ ΜΑΤΘΑΙΟΝ","chapter":"27","verse":"30","text":"καὶ ἐμπτύσαντες εἰς αὐτόν, ἔλαβον τὸν κάλαμον, καὶ ἔτυπτον εἰς τὴν κεφαλὴν αὐτοῦ."},{"book":"ΚΑΤΑ ΜΑΤΘΑΙΟΝ","chapter":"27","verse":"31","text":"Καὶ ὅτε ἐνέπαιξαν αὐτῷ, ἐξέδυσαν αὐτὸν τὴν χλαμύδα, καὶ ἐνέδυσαν αὐτὸν τὰ ἱμάτια αὐτοῦ, καὶ ἀπήγαγον αὐτὸν εἰς τὸ σταυρῶσαι."},{"book":"ΚΑΤΑ ΜΑΤΘΑΙΟΝ","chapter":"27","verse":"32","text":"Ἐξερχόμενοι δὲ εὗρον ἄνθρωπον Κυρηναῖον, ὀνόματι Σίμωνα· τοῦτον ἠγγάρευσαν ἵνα ἄρῃ τὸν σταυρὸν αὐτοῦ."},{"book":"ΚΑΤΑ ΜΑΤΘΑΙΟΝ","chapter":"27","verse":"33","text":"Καὶ ἐλθόντες εἰς τόπον λεγόμενον Γολγοθᾶ, ὅς ἐστι λεγόμενος Κρανίου Τόπος,"},{"book":"ΚΑΤΑ ΜΑΤΘΑΙΟΝ","chapter":"27","verse":"34","text":"ἔδωκαν αὐτῷ πιεῖν ὄξος μετὰ χολῆς μεμιγμένον· καὶ γευσάμενος οὐκ ἤθελε πιεῖν."},{"book":"ΚΑΤΑ ΜΑΤΘΑΙΟΝ","chapter":"27","verse":"35","text":"Σταυρώσαντες δὲ αὐτόν, διεμερίσαντο τὰ ἱμάτια αὐτοῦ, βάλλοντες κλῆρον· ἵνα πληρωθῇ τὸ ῥηθὲν ὑπὸ τοῦ προφήτου, Διεμερίσαντο τὰ ἱμάτιά μου ἑαυτοῖς, καὶ ἐπὶ τὸν ἱματισμόν μου ἔβαλον κλῆρον."},{"book":"ΚΑΤΑ ΜΑΤΘΑΙΟΝ","chapter":"27","verse":"36","text":"Καὶ καθήμενοι ἐτήρουν αὐτὸν ἐκεῖ."},{"book":"ΚΑΤΑ ΜΑΤΘΑΙΟΝ","chapter":"27","verse":"37","text":"Καὶ ἐπέθηκαν ἐπάνω τῆς κεφαλῆς αὐτοῦ τὴν αἰτίαν αὐτοῦ γεγραμμένην, Οὗτός ἐστιν Ἰησοῦς ὁ βασιλεὺς τῶν Ἰουδαίων."},{"book":"ΚΑΤΑ ΜΑΤΘΑΙΟΝ","chapter":"27","verse":"38","text":"Τότε σταυροῦνται σὺν αὐτῷ δύο λῃσταί, εἷς ἐκ δεξιῶν καὶ εἷς ἐξ εὐωνύμων."},{"book":"ΚΑΤΑ ΜΑΤΘΑΙΟΝ","chapter":"27","verse":"39","text":"Οἱ δὲ παραπορευόμενοι ἐβλασφήμουν αὐτόν, κινοῦντες τὰς κεφαλὰς αὐτῶν,"},{"book":"ΚΑΤΑ ΜΑΤΘΑΙΟΝ","chapter":"27","verse":"40","text":"καὶ λέγοντες, Ὁ καταλύων τὸν ναὸν καὶ ἐν τρισὶν ἡμέραις οἰκοδομῶν, σῶσον σεαυτόν· εἰ υἱὸς εἶ τοῦ Θεοῦ, κατάβηθι ἀπὸ τοῦ σταυροῦ."},{"book":"ΚΑΤΑ ΜΑΤΘΑΙΟΝ","chapter":"27","verse":"41","text":"Ὁμοίως δὲ καὶ οἱ ἀρχιερεῖς ἐμπαίζοντες μετὰ τῶν γραμματέων καὶ πρεσβυτέρων ἔλεγον,"},{"book":"ΚΑΤΑ ΜΑΤΘΑΙΟΝ","chapter":"27","verse":"42","text":"Ἄλλους ἔσωσεν, ἑαυτὸν οὐ δύναται σῶσαι. Εἰ βασιλεὺς Ἰσραήλ ἐστι, καταβάτω νῦν ἀπὸ τοῦ σταυροῦ, καὶ πιστεύσομεν αὐτῷ."},{"book":"ΚΑΤΑ ΜΑΤΘΑΙΟΝ","chapter":"27","verse":"43","text":"Πέποιθεν ἐπὶ τὸν Θεόν· ῥυσάσθω νῦν αὐτόν, εἰ θέλει αὐτόν. Εἶπε γὰρ ὅτι Θεοῦ εἰμι υἱός."},{"book":"ΚΑΤΑ ΜΑΤΘΑΙΟΝ","chapter":"27","verse":"44","text":"Τὸ δ᾿ αὐτὸ καὶ οἱ λῃσταὶ οἱ συσταυρωθέντες αὐτῷ ὠνείδιζον αὐτῷ."},{"book":"ΚΑΤΑ ΜΑΤΘΑΙΟΝ","chapter":"27","verse":"45","text":"Ἀπὸ δὲ ἕκτης ὥρας σκότος ἐγένετο ἐπὶ πᾶσαν τὴν γῆν ἕως ὥρας ἐννάτης."},{"book":"ΚΑΤΑ ΜΑΤΘΑΙΟΝ","chapter":"27","verse":"46","text":"Περὶ δὲ τὴν ἐννάτην ὥραν ἀνεβόησεν ὁ Ἰησοῦς φωνῇ μεγάλῃ, λέγων, Ἠλί, Ἠλί, λαμὰ σαβαχθανί; Τοῦτ᾿ ἔστι, Θεέ μου, Θεέ μου, ἵνα τί με ἐγκατέλιπες;"},{"book":"ΚΑΤΑ ΜΑΤΘΑΙΟΝ","chapter":"27","verse":"47","text":"Τινὲς δὲ τῶν ἐκεῖ ἑστώτων ἀκούσαντες ἔλεγον ὅτι Ἠλίαν φωνεῖ οὗτος."},{"book":"ΚΑΤΑ ΜΑΤΘΑΙΟΝ","chapter":"27","verse":"48","text":"Καὶ εὐθέως δραμὼν εἷς ἐξ αὐτῶν, καὶ λαβὼν σπόγγον, πλήσας τε ὄξους, καὶ περιθεὶς καλάμῳ, ἐπότιζεν αὐτόν."},{"book":"ΚΑΤΑ ΜΑΤΘΑΙΟΝ","chapter":"27","verse":"49","text":"Οἱ δὲ λοιποὶ ἔλεγον, Ἄφες, ἴδωμεν εἰ ἔρχεται Ἠλίας σώσων αὐτόν."},{"book":"ΚΑΤΑ ΜΑΤΘΑΙΟΝ","chapter":"27","verse":"50","text":"Ὁ δὲ Ἰησοῦς πάλιν κράξας φωνῇ μεγάλῃ ἀφῆκε τὸ πνεῦμα."},{"book":"ΚΑΤΑ ΜΑΤΘΑΙΟΝ","chapter":"27","verse":"51","text":"Καὶ ἰδού, τὸ καταπέτασμα τοῦ ναοῦ ἐσχίσθη εἰς δύο ἀπὸ ἄνωθεν ἕως κάτω· καὶ ἡ γῆ ἐσείσθη· καὶ αἱ πέτραι ἐσχίσθησαν·"},{"book":"ΚΑΤΑ ΜΑΤΘΑΙΟΝ","chapter":"27","verse":"52","text":"καὶ τὰ μνημεῖα ἀνεῴχθησαν· καὶ πολλὰ σώματα τῶν κεκοιμημένων ἁγίων ἠγέρθη·"},{"book":"ΚΑΤΑ ΜΑΤΘΑΙΟΝ","chapter":"27","verse":"53","text":"καὶ ἐξελθόντες ἐκ τῶν μνημείων μετὰ τὴν ἔγερσιν αὐτοῦ εἰσῆλθον εἰς τὴν ἁγίαν πόλιν, καὶ ἐνεφανίσθησαν πολλοῖς."},{"book":"ΚΑΤΑ ΜΑΤΘΑΙΟΝ","chapter":"27","verse":"54","text":"Ὁ δὲ ἑκατόνταρχος καὶ οἱ μετ᾿ αὐτοῦ τηροῦντες τὸν Ἰησοῦν, ἰδόντες τὸν σεισμὸν καὶ τὰ γενόμενα, ἐφοβήθησαν σφόδρα, λέγοντες, Ἀληθῶς Θεοῦ υἱὸς ἦν οὗτος."},{"book":"ΚΑΤΑ ΜΑΤΘΑΙΟΝ","chapter":"27","verse":"55","text":"Ἦσαν δὲ ἐκεῖ γυναῖκες πολλαὶ ἀπὸ μακρόθεν θεωροῦσαι, αἵτινες ἠκολούθησαν τῷ Ἰησοῦ ἀπὸ τῆς Γαλιλαίας, διακονοῦσαι αὐτῷ,"},{"book":"ΚΑΤΑ ΜΑΤΘΑΙΟΝ","chapter":"27","verse":"56","text":"ἐν αἷς ἦν Μαρία ἡ Μαγδαληνή, καὶ Μαρία ἡ τοῦ Ἰακώβου καὶ Ἰωσῆ μήτηρ, καὶ ἡ μήτηρ τῶν υἱῶν Ζεβεδαίου."},{"book":"ΚΑΤΑ ΜΑΤΘΑΙΟΝ","chapter":"27","verse":"57","text":"Ὀψίας δὲ γενομένης, ἦλθεν ἄνθρωπος πλούσιος ἀπὸ Ἀριμαθαίας, τοὔνομα Ἰωσήφ, ὃς καὶ αὐτὸς ἐμαθήτευσε τῷ Ἰησοῦ·"},{"book":"ΚΑΤΑ ΜΑΤΘΑΙΟΝ","chapter":"27","verse":"58","text":"οὗτος προσελθὼν τῷ Πιλάτῳ, ᾐτήσατο τὸ σῶμα τοῦ Ἰησοῦ. Τότε ὁ Πιλάτος ἐκέλευσεν ἀποδοθῆναι τὸ σῶμα."},{"book":"ΚΑΤΑ ΜΑΤΘΑΙΟΝ","chapter":"27","verse":"59","text":"Καὶ λαβὼν τὸ σῶμα ὁ Ἰωσὴφ ἐνετύλιξεν αὐτὸ σινδόνι καθαρᾷ,"},{"book":"ΚΑΤΑ ΜΑΤΘΑΙΟΝ","chapter":"27","verse":"60","text":"καὶ ἔθηκεν αὐτὸ ἐν τῷ καινῷ αὐτοῦ μνημείῳ, ὃ ἐλατόμησεν ἐν τῇ πέτρᾳ· καὶ προσκυλίσας λίθον μέγαν τῇ θύρᾳ τοῦ μνημείου, ἀπῆλθεν."},{"book":"ΚΑΤΑ ΜΑΤΘΑΙΟΝ","chapter":"27","verse":"61","text":"Ἦν δὲ ἐκεῖ Μαρία ἡ Μαγδαληνή, καὶ ἡ ἄλλη Μαρία, καθήμεναι ἀπέναντι τοῦ τάφου."},{"book":"ΚΑΤΑ ΜΑΤΘΑΙΟΝ","chapter":"27","verse":"62","text":"Τῇ δὲ ἐπαύριον, ἥτις ἐστὶ μετὰ τὴν Παρασκευήν, συνήχθησαν οἱ ἀρχιερεῖς καὶ οἱ Φαρισαῖοι πρὸς Πιλάτον,"},{"book":"ΚΑΤΑ ΜΑΤΘΑΙΟΝ","chapter":"27","verse":"63","text":"λέγοντες, Κύριε, ἐμνήσθημεν ὅτι ἐκεῖνος ὁ πλάνος εἶπεν ἔτι ζῶν, Μετὰ τρεῖς ἡμέρας ἐγείρομαι."},{"book":"ΚΑΤΑ ΜΑΤΘΑΙΟΝ","chapter":"27","verse":"64","text":"Κέλευσον οὖν ἀσφαλισθῆναι τὸν τάφον ἕως τῆς τρίτης ἡμέρας· μήποτε ἐλθόντες οἱ μαθηταὶ αὐτοῦ νυκτὸς κλέψωσιν αὐτόν, καὶ εἴπωσι τῷ λαῷ, Ἠγέρθη ἀπὸ τῶν νεκρῶν· καὶ ἔσται ἡ ἐσχάτη πλάνη χείρων τῆς πρώτης."},{"book":"ΚΑΤΑ ΜΑΤΘΑΙΟΝ","chapter":"27","verse":"65","text":"Ἔφη δὲ αὐτοῖς ὁ Πιλάτος, Ἔχετε κουστωδίαν· ὑπάγετε, ἀσφαλίσασθε ὡς οἴδατε."},{"book":"ΚΑΤΑ ΜΑΤΘΑΙΟΝ","chapter":"27","verse":"66","text":"Οἱ δὲ πορευθέντες ἠσφαλίσαντο τὸν τάφον, σφραγίσαντες τὸν λίθον, μετὰ τῆς κουστωδίας."}]}