{"data":[{"book":"Figoli","chapter":"27","verse":"1","text":"Pavalamulili kuyenda mbaka Italiya, vamuvikili Pauli pamu na vandu vawopiwili pasi ya udimi wa Yuliu yavelili mkomi wa machonda, vavakemili, “Chipinga cha mutwa wa Loma.”"},{"book":"Figoli","chapter":"27","verse":"2","text":"Twayipakili watu wa Adilamitu wuvelili na mwanja wa kupitila kambi singi sha mkoa wa Asia, twakandili mwanja. Alisitaku, mwenikaya wa Makedoniya kufuma Tesaloniki, aveli pamu na yufwi."},{"book":"Figoli","chapter":"27","verse":"3","text":"Chilawu yaki twafikili Sidoni. Yuliu amutangili nendu Pauli amujumishili kuyenda kuvalola vaghanja vaki, apati chadayilili."},{"book":"Figoli","chapter":"27","verse":"4","text":"Kufuma aku twapitili mumbalimbali ya Kupilu, kwanongwa liyegha lyatulimbili kuulongolu yetu."},{"book":"Figoli","chapter":"27","verse":"5","text":"Pambeli twajabukili bahali ya Kilikiya na Pamfilia, tuwoloka Mila, mbwani ya Lukia."},{"book":"Figoli","chapter":"27","verse":"6","text":"Apa yula machonda awonili watu wumu wa Alekisandilia uvelili ukuyenda Italiya, atupakilili."},{"book":"Figoli","chapter":"27","verse":"7","text":"Twayendili mwanja mbolimboli kwa majuva vatangalili na yaveli mujibu kufika pabehi ya Nidu. Kwanongwa liyegha lyaveli likomi likutulimba, tuyenda ngajila kuwoloka tupitila mbembu ya Kileti pabehi ya kambi ya Salumoni, kweni kwaveli na liyegha lidokwa."},{"book":"Figoli","chapter":"27","verse":"8","text":"Twapitili mumbalimbali yaki kwa kudomba twafikili mahali pakemiwa “Kambi ya nyanyi,” pabehi ya mbwani ya Lesea."},{"book":"Figoli","chapter":"27","verse":"9","text":"Chipindi chitali twayikalili pala na mwanja waveli mnofu ha kwanongwa yavelili yidindala kutyanga na watu, lijuva lya kuyikaja kulya lyaveli lipita kala, Pauli avadindashili ndima,"},{"book":"Figoli","chapter":"27","verse":"10","text":"“Mwavabambu, nguwona kucha mwanja awu dawuvi mnofu ha na misiwu dayidanganyiki pamu na watu hela ha, ila wuwowu hata yufwi tuva munjifwa.”"},{"book":"Figoli","chapter":"27","verse":"11","text":"Lakini yula ofisa kampikana munu msola watu na muna watu pitu kumpikana Pauli."},{"book":"Figoli","chapter":"27","verse":"12","text":"Na kwanongwa kambi yila yaveli nofu ha kuyikala chipindi chila cha lupepu, vandu vatangalili valuvili kuyendilela na mwanja, payiweshikana yifiki Foniki. Kucha pavawesha vafiki kambi ya Kileti na vayikali aku chipindi cha lupepu, yavelili mbembu ya Ughanji uhehi na Kuchanya uhehi."},{"book":"Figoli","chapter":"27","verse":"13","text":"Topi, liyegha lidokwa kufuma kuvaghanji vakandili kupugha, veni vakacheyi chavayilateyi dachigoleki, vawopola watu vakanda mwanja vayenda mbaka pabehi ya Kileti."},{"book":"Figoli","chapter":"27","verse":"14","text":"Tepu liyisa lingukumbi kufuma mwambu wa kundamba ya wuyighanji kuyenda kubahali, vakulikema “Liyegha lya ughanji.”"},{"book":"Figoli","chapter":"27","verse":"15","text":"Watu wabotiwili na lingukumbi na pawuweshili ngo'du kulimba, twawulekili usukumuliwi na lingukumbi."},{"book":"Figoli","chapter":"27","verse":"16","text":"Tulopukesha kupita pabehi na liwunguli lidokwa livalikema Kawuda, tuyesha kuukwegha watu wuvelili muwatu mkomi kwa kudomba."},{"book":"Figoli","chapter":"27","verse":"17","text":"Pavaweshili kala, vayitanga kuuwopa watu kwa nyombu muwatu mkomi, veni vakatileyi kugwama mungema, veni vakukema, “Silati” vajabula midengi na vawuleka wula watu wuyendi na liwumbula."},{"book":"Figoli","chapter":"27","verse":"18","text":"Nongwa lila liwumbula lyavelili likutulimba nendu, lijuva lya pili vakanda kudanga misiwu yimonga mubahali."},{"book":"Figoli","chapter":"27","verse":"19","text":"Lijuva lya tatu vadanga findu fya muwatu kwa mawoku vawu veni."},{"book":"Figoli","chapter":"27","verse":"20","text":"Lijuva wala ndondwa shawonikili ng'odu kwa chipindi cha majuva vatangalili na liwumbula likomi litulimba, topi, tukashuvilileyi kandi ha kulowuliwa."},{"book":"Figoli","chapter":"27","verse":"21","text":"Vavelili vayikala chipindi chitali ngajila kulya filivi, Pauli awolukili pagati yawu, kadeta, “Mwabambu, mungambikanishili nenga tungawukili ha kula Kileti na kupata tabu ayi na asala ayi."},{"book":"Figoli","chapter":"27","verse":"22","text":"Ponopa nguvawombela, muvi na ndima ngomi, nongwa kwahela hata mundu yumu gati ya yumwi dasovi, ila watu weka yaki dawuyaghamili."},{"book":"Figoli","chapter":"27","verse":"23","text":"Lichu pamihi abwitukilili makungu wa Chapanga. Chapanga yula yavelili nenga mundu waki, ndi mweni yindimkimbanikila awolukili pabehi na nenga."},{"book":"Figoli","chapter":"27","verse":"24","text":"Makungu kang'ombela, ‘Kotoo kutila Pauli, dawuyendi kuwoloka kwa Mutwa wa Loma, loli, Chapanga davakugayili vandu vonda yivaveli muwatu kwanongwa ya yuwi.’"},{"book":"Figoli","chapter":"27","verse":"25","text":"Topi, yumwi mwavabambu, mukotoo kuyipwelesha, kwanongwa ngumujumila Chapanga, kucha dayivi wuwula kucha wang'ombilili."},{"book":"Figoli","chapter":"27","verse":"26","text":"Lakini datudangiwi muluwongu lwa liwunguli limoli.”"},{"book":"Figoli","chapter":"27","verse":"27","text":"Pamihi lijuva lya lilongu na mchechi, twavelili tukukukushiwa kunu na kunu mubahali ya Adiliya, payifikili mandandu vagola chichuku va muwatu vakacheyi kucha vava pabehi ya pamulima."},{"book":"Figoli","chapter":"27","verse":"28","text":"Vakadayileyi kumanya utali wa machi kwa kudubushila luwoyi luveli lukongiwa chindu chisitapili, vapata utali wa mawoku milongu mchechi, pambeli vapima kandi vapata mawoku milongu mitatu."},{"book":"Figoli","chapter":"27","verse":"29","text":"Kwanongwa tutila ndula muupala, vadubushila myuma misitu mchechi kumbeli ya watu ili kupayika watu na vakadadaveyi kuchi kalopu."},{"book":"Figoli","chapter":"27","verse":"30","text":"Vagolafichuku va muwatu vakadayileyi kutuva, vasunushili kala watu mdokwa mumachi, vakayilyambishileyi kudanga findu fisitu mumachi pawulongolu ya watu."},{"book":"Figoli","chapter":"27","verse":"31","text":"Lakini Pauli kamuwombela yula mkomi wa machonda na machonda vaki, “Kucha vagolafichuku ava va watu pavasighala ng'odu mugati ya watu, damulowuliwi ha.”"},{"book":"Figoli","chapter":"27","verse":"32","text":"Topi vala machonda vasidumula ngoyi siveli sikamulila wula watu mdokwa, vawuleka utoliwi na machi."},{"book":"Figoli","chapter":"27","verse":"33","text":"Linyagogolu, Pauli avakuvilishili vonda valyi filivi kadeta, “Kwa majuva lilongu na mchechi mwaveli mukuyipwelesha na kuleka kulya, mkali hela kulya chindu."},{"book":"Figoli","chapter":"27","verse":"34","text":"Topi, nguvaluva mulyi filivi nongwa mukudayila kunana. Kwanongwa hata lufwili lumu lwa mitwi yenu daluyaghamili ha.”"},{"book":"Figoli","chapter":"27","verse":"35","text":"Pauli pamalili kudeta nawula, katola libumunda, kamulumba Chapanga pawulongolu ya vosi, kametula, kakanda kulya."},{"book":"Figoli","chapter":"27","verse":"36","text":"Topi vonda vapata moyu na veni wuwu valya filivi."},{"book":"Figoli","chapter":"27","verse":"37","text":"Twavelili vandu mya mbili na milongu saba na sita muwatu."},{"book":"Figoli","chapter":"27","verse":"38","text":"Kila mundu palili fivili vitangalili, vapungushili usitu muwatu vayasa fivelekwa mubahali."},{"book":"Figoli","chapter":"27","verse":"39","text":"Kukachi, vagolafichuku va watu vaweshili ha kuumanya mlima wula, ila vawonili lisopu, vakayiholili pavawesha vakapayiki pala."},{"book":"Figoli","chapter":"27","verse":"40","text":"Vadumula sila ng'oyi sivakongileyi myuma misitu ya kuwolushela watu vasileka mubahali, topi vatola midengi ya kusolela watu ili vayendi kula kulisopu."},{"book":"Figoli","chapter":"27","verse":"41","text":"Lakini pawufikili pachimelu watu wagwamili. Mbembi ya kuulongolu yayingilili mulilundu lya muhanga, yikatikanyikeyi ha. Mbembi ya kumbeli ya watu yikakandeyi kumetuka mbiliwa mbiliwa kwa kubotiwa na liwovi lya majinga makomi."},{"book":"Figoli","chapter":"27","verse":"42","text":"Machonda vakadayileyi kuvawulagha vafungwa vonda, vakatileyi davasuvili mbaka kumlima na kutuva."},{"book":"Figoli","chapter":"27","verse":"43","text":"Lakini yula mkomi wa machonda akadayileyi kumlowola Pauli, avakanishili vakotoo kugola nawula. Avalayishili vala vamanyili kusuvilila vajumbi kufuma muwatu na vasuvili mbaka kumwambu."},{"book":"Figoli","chapter":"27","verse":"44","text":"Vamonga vavakovikeli pavayikamulila mimbalu awu mufipandi fya watu yimetukili. Nahawu ndi twawosi wutufikili kumlima vanofu."}]}