{"data":[{"book":"Yɛtɛ sɔtɔɛ","chapter":"31","verse":"1","text":"Alatala naxa a masen Munsa bɛ,"},{"book":"Yɛtɛ sɔtɔɛ","chapter":"31","verse":"2","text":"«I xa a kolon n bara Uri xa di Besaleli sugandi, Xuru xa mamadi, naxan fatanxi Yuda bɔnsɔɛ ra."},{"book":"Yɛtɛ sɔtɔɛ","chapter":"31","verse":"3","text":"N bara xaxili fanyi fi a ma naxan fatanxi n tan na, alako a xa wali birin naba ki kolon lɔnni fanyi ra,"},{"book":"Yɛtɛ sɔtɔɛ","chapter":"31","verse":"4","text":"a xa nɔ wali tode a xaxili kui beenun a xa raba, a xa nɔ xɛɛma, gbeti, nun wure gbeeli rawalide,"},{"book":"Yɛtɛ sɔtɔɛ","chapter":"31","verse":"5","text":"a xa nɔ gɛmɛ fanyi masolide a fa a rabilinyi yailan, a xa nɔ kamudɛriɲa nun wali gbɛtɛe rabade.»"},{"book":"Yɛtɛ sɔtɔɛ","chapter":"31","verse":"6","text":"«N bara Oholiyabu Axisamaki xa di so a yi ra, naxan fatanxi Dana bɔnsɔɛ ra, a xa a mali. N bara xaxili fanyi fi mixie ma, naxee fata walide, alako e xa nɔ n ma yaamari birin nabade,"},{"book":"Yɛtɛ sɔtɔɛ","chapter":"31","verse":"7","text":"alɔ hɔrɔmɔlingira n adamadi lima dɛnnaxɛ, saatɛ kankira, a dɛrakote naxan findixi xunsare yire ra, nun hɔrɔmɔlingira yirabase birin,"},{"book":"Yɛtɛ sɔtɔɛ","chapter":"31","verse":"8","text":"teebili, teebili yirabasee, lanpui dɔxɔse xɛɛma daaxi, lanpui yirabasee, surayi sɛrɛxɛbade,"},{"book":"Yɛtɛ sɔtɔɛ","chapter":"31","verse":"9","text":"sɛrɛxɛbade xungbe nun a xa yirabasee, ye sase xungbe nun a dɔxɔse,"},{"book":"Yɛtɛ sɔtɔɛ","chapter":"31","verse":"10","text":"sɛrɛxɛdubɛ sose sɛniyɛnxie Haruna nun a xa die bɛ,"},{"book":"Yɛtɛ sɔtɔɛ","chapter":"31","verse":"11","text":"ture sɛniyɛnxi, nun surayi naxan ganma hɔrɔmɔlingira kui. E xa a birin yailan n ma yaamari ki ma.»"},{"book":"Yɛtɛ sɔtɔɛ","chapter":"31","verse":"12","text":"Alatala naxa a masen Munsa bɛ,"},{"book":"Yɛtɛ sɔtɔɛ","chapter":"31","verse":"13","text":"«A fala Isirayilakae bɛ a e xa e ɲɛngi sa n ma malabui lɔxɔɛe xɔn ma, barima nee findima tɔnxuma ra won tagi abadan, alako wo xa a kolon a n tan nan na Alatala ra naxan wo rasɛniyɛnma."},{"book":"Yɛtɛ sɔtɔɛ","chapter":"31","verse":"14","text":"Wo xa wo ɲɛngi sa malabui lɔxɔɛ xɔn ma, barima a sɛniyɛn wo tan bɛ. Xa naxan mu a binya, a lan nɛ na kanyi xa faxa. Mixi naxan walima malabui lɔxɔɛ, na kanyi xa keri n ma ɲama ya ma."},{"book":"Yɛtɛ sɔtɔɛ","chapter":"31","verse":"15","text":"Xi senni na wo yi ra walife ra, kɔnɔ a xi solofere nde findima malabui lɔxɔɛ nan na, naxan fima Alatala ma. Mixi naxan walima na lɔxɔɛ, na kanyi xa faxa."},{"book":"Yɛtɛ sɔtɔɛ","chapter":"31","verse":"16","text":"Isirayilakae xa e ɲɛngi sa malabui lɔxɔɛ xɔn ma, e a rabatu waxati birin. Saatɛ na a ra naxan mu kanama abadan."},{"book":"Yɛtɛ sɔtɔɛ","chapter":"31","verse":"17","text":"A findima tɔnxuma nan na, n tan nun Isirayilakae tagi tɛmui birin, barima n tan Alatala, n koore nun bɔxi daaxi xi senni nan bun ma, kɔnɔ a xi solofere nde, n naxa wali dan, n nan n malabu.»"},{"book":"Yɛtɛ sɔtɔɛ","chapter":"31","verse":"18","text":"Alatala to gɛ masenyi tide Munsa bɛ Turusinina geya fari, a naxa gɛmɛ walaxɛ firin so a yi ra seede ra, a xa yaamarie nu sɛbɛxi naxee ma a bɛlɛxɛ sole ra."}]}