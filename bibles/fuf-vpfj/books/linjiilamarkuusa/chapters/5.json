{"data":[{"book":"LINJIILA MARKUUSA","chapter":"5","verse":"1","text":"Ɓe hewtoyi gaɗa weendu ndun, ɗun ko e ndii leydi ɓee Gadariyankooɓe."},{"book":"LINJIILA MARKUUSA","chapter":"5","verse":"2","text":"Nde Iisaa tippornoo ka laana, aaden mo jinna woni e mun iwri ka genaale, ari yeeso makko."},{"book":"LINJIILA MARKUUSA","chapter":"5","verse":"3","text":"Tawi ka on mari hoɗo ko ka genaale. Hari hay gooto waawataa mo haɓɓude hande kadi, hay si tawii non ko jolokooje."},{"book":"LINJIILA MARKUUSA","chapter":"5","verse":"4","text":"Ko fii hari soono woo o dumbete, o jolkee, o taƴa jolokooje ɗen, o hela dumbirɗe ɗen. Tawi hay gooto waawataa mo ɗahude."},{"book":"LINJIILA MARKUUSA","chapter":"5","verse":"5","text":"Tawi jemma e ɲalorma ko ka genaale e ka pelle o tabiti, e himo sonka, barmintinora kaaƴe."},{"book":"LINJIILA MARKUUSA","chapter":"5","verse":"6","text":"No o haccornoo Iisaa ka woɗɗi, o dogi, o ari, o jiccii yeeso makko,"},{"book":"LINJIILA MARKUUSA","chapter":"5","verse":"7","text":"o ewnii ko tiiɗi, o wi'i: «Ko honɗun faalanaɗaa lan, an oo *Ɓiɗɗo Alla Jom Ɓural? Mi torike ma fii Alla, wota a lettan!»"},{"book":"LINJIILA MARKUUSA","chapter":"5","verse":"8","text":"Ko fii hari Iisaa no wi'ude ngii: «Yaltu e oo neɗɗo, yo jinnawii!»"},{"book":"LINJIILA MARKUUSA","chapter":"5","verse":"9","text":"Onsay Iisaa landii mo: «Ko honno inneteɗaa?»"},{"book":"LINJIILA MARKUUSA","chapter":"5","verse":"10","text":"Awa kadi hiɗi jeejaynoo mo fota fii wota o yaltin ɗi leydi ndin."},{"book":"LINJIILA MARKUUSA","chapter":"5","verse":"11","text":"Tawi wuro kose moolanaango no ooraynoo ka binde falo ɗon."},{"book":"LINJIILA MARKUUSA","chapter":"5","verse":"12","text":"Onsay jinnaaji ɗin jeeji Iisaa, hiɗi wi'a: «Nawru men e ɗii koseeji fii no men naatira e nder majji!»"},{"book":"LINJIILA MARKUUSA","chapter":"5","verse":"13","text":"O newnani ɗi ɗun. Jinnaaji ɗin yalti e on neɗɗo, ɗi naati e nder ɗin koseeji. Onsay koseeji ɗin giddi ka falo, ɗi unoyii ka weendu, ɗi yoolii, tawi ko wa ɗi guluuji ɗiɗi."},{"book":"LINJIILA MARKUUSA","chapter":"5","verse":"14","text":"Onsay ornaynooɓe ɗi ɓen dogi, ɓe fillitoyii ɗun ka saare e ka fulawaaji, yimɓe ɓen ari yi'ugol kon ko waɗi."},{"book":"LINJIILA MARKUUSA","chapter":"5","verse":"15","text":"Ɓay ɓe arii e Iisaa, ɓe yi'ii on mo konu jinna wonnoo e mun no jooɗii ɓornii, wondi e hakkille timmuɗe, ɓe huli."},{"book":"LINJIILA MARKUUSA","chapter":"5","verse":"16","text":"Yi'unooɓe ko waɗi kon fillitanii ɓe ko waɗi e hoore jinnanooɗo on kon e ko waɗi e koseeji ɗin kon."},{"book":"LINJIILA MARKUUSA","chapter":"5","verse":"17","text":"Onsay ɓe woni e jeejugol Iisaa fii yo o yaltu ka leydi maɓɓe."},{"book":"LINJIILA MARKUUSA","chapter":"5","verse":"18","text":"Wa ko kanko Iisaa o ƴawata ka laana, jinnanooɗo on torii mo yo o accu ɓe wonda."},{"book":"LINJIILA MARKUUSA","chapter":"5","verse":"19","text":"Laatii Iisaa newnanaali mo, kono o wi'i mo: «Yahu ka mon, ɗun ko ka siɓɓe maa ɓen, fillitanoɗaa ɓe ko Joomiraaɗo on waɗan-maa kon fow e ko honno o yurmira-maa.»"},{"book":"LINJIILA MARKUUSA","chapter":"5","verse":"20","text":"Onsay o yahi, o woni e fillitagol e nder *Dekapooli ko Iisaa waɗani mo kon fow. Heɗiiɓe mo ɓen fow ŋalɗi."},{"book":"LINJIILA MARKUUSA","chapter":"5","verse":"21","text":"Ɓay Iisaa ƴettii laana kan, lumbitoyii gaɗa, jamaa moolanaaɗo ari, mooɓii takko makko kadi ka daande weendu."},{"book":"LINJIILA MARKUUSA","chapter":"5","verse":"22","text":"Tun goɗɗo e hooreeɓe juulirde nden wi'eteeɗo Yaayirusu, ari. Ɓay o yi'ii mo, o yani e ley koyɗe makko."},{"book":"LINJIILA MARKUUSA","chapter":"5","verse":"23","text":"O torii mo, o jeeji e hoore himo wi'a: «Ɓiɗɗo an jiwo on no e daande mayde. Seenee fawon sookeeje mon ɗen e makko fii no o daɗira, o wuura.»"},{"book":"LINJIILA MARKUUSA","chapter":"5","verse":"24","text":"Onsay Iisaa yaadi e makko."},{"book":"LINJIILA MARKUUSA","chapter":"5","verse":"25","text":"Tawi kadi debbo no ɗon, heɓii duuɓi sappoo e ɗiɗi himo soncaade."},{"book":"LINJIILA MARKUUSA","chapter":"5","verse":"26","text":"Tawi o tampii fota e juuɗe ɲawndooɓe ɗuuɗuɓe, awa kadi o ittii ko o jogii fow, ɗun nafaali huunde, kono ɲaw ngun ɓurtu."},{"book":"LINJIILA MARKUUSA","chapter":"5","verse":"27","text":"Ɓay o nanii fii Iisaa no wowlee, o ari e jamaa on, o wontiri ɓaawo Iisaa, o meemi dolokke makko on,"},{"book":"LINJIILA MARKUUSA","chapter":"5","verse":"28","text":"ko fii hari kanko debbo on himo miijoo: «Si mi waawii tun meemude conci makko ɗin, mi ndikkay.»"},{"book":"LINJIILA MARKUUSA","chapter":"5","verse":"29","text":"E on saa'i tigi ko o soncotonoo kon taƴi, o andi ka ɓandu makko wonde o ndikkii ɲaw makko ngun."},{"book":"LINJIILA MARKUUSA","chapter":"5","verse":"30","text":"Tun Iisaa andi wonde bawgal makko ngal gollii goɗɗun. O yeƴƴitii e hakkunde mbatu ngun, o wi'i: «Ko hombo meemi conci an ɗin?»"},{"book":"LINJIILA MARKUUSA","chapter":"5","verse":"31","text":"Taalibaaɓe makko ɓen wi'i mo: «Ndaaree jamaa ko ɓitti on, si hiɗon maaka ‹ko hombo meemi lan?› »"},{"book":"LINJIILA MARKUUSA","chapter":"5","verse":"32","text":"Onsay o laƴƴi gite takko makko fii yo o yi'u waɗuɗo ɗun on."},{"book":"LINJIILA MARKUUSA","chapter":"5","verse":"33","text":"Nde tawnoo debbo on no andi ko feƴƴi e makko kon, o huli, o diwni, o ari o yani e ley koyɗe Iisaa, o wowlani mo goonga on fow."},{"book":"LINJIILA MARKUUSA","chapter":"5","verse":"34","text":"Kono Iisaa wi'i mo: «Jiwo an, gomɗinal maa ngal sellinii ma. Yahu e hoore ɓuttu, sellaa ɲaw ngu wonduɗaa ngun.»"},{"book":"LINJIILA MARKUUSA","chapter":"5","verse":"35","text":"Wa fewndo ko Iisaa yewtata ɗun, woɓɓe e jeyaaɓe ka hooreejo juulirde nden iwi ton ari, wi'i mo: «Jiwo maa on maayii. Ko fii honɗun sonjantaa oo karamokoojo?»"},{"book":"LINJIILA MARKUUSA","chapter":"5","verse":"36","text":"Kono ɓay Iisaa nanii ɗun, o wi'i hooreejo juulirde nden: «Wota a hulu, gomɗin tun.»"},{"book":"LINJIILA MARKUUSA","chapter":"5","verse":"37","text":"Kono laatii Iisaa jaɓaano hay gooto ɗowta mo, si hinaa Petruusu e Yaaquuba e Yuuhanna neene-gooto Yaaquuba on."},{"book":"LINJIILA MARKUUSA","chapter":"5","verse":"38","text":"Ɓay ɓe hewtii ka hooreejo juulirde nden, kanko Iisaa o yi'ii jiiɓoldu ndun e ko yimɓe ɓen wullata fesa ko tiiɗi kon."},{"book":"LINJIILA MARKUUSA","chapter":"5","verse":"39","text":"O naati, o wi'i ɓe: «Ko honɗun woni nduu jiiɓoldu e ɗii gonɗi? Ko fii jiwo on maayaali, o ɗaani.»"},{"book":"LINJIILA MARKUUSA","chapter":"5","verse":"40","text":"Ɓe jali mo."},{"book":"LINJIILA MARKUUSA","chapter":"5","verse":"41","text":"O nangi jungo jiwo on, o wi'i mo: «Talitaa kumi!» (ko woni firo ɗun: «Mi wi'ii ma: ‹Jiwo, immo!› »)"},{"book":"LINJIILA MARKUUSA","chapter":"5","verse":"42","text":"Ɗon kisan jiwo on immii, o woni e jindugol, ko fii hari ko mo o duuɓi sappoo e ɗiɗi. Kaawee mawɗo heɓi ɓe."},{"book":"LINJIILA MARKUUSA","chapter":"5","verse":"43","text":"Iisaa yamiri ɓe, tentini, wota hay gooto andu ɗun. O wi'i ɓe yo ɓe okkor jiwo on ko o ɲaama."}]}