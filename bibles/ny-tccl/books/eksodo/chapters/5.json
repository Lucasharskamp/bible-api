{"data":[{"book":"Eksodo","chapter":"5","verse":"1","text":"Zitachitika izi, Mose ndi Aaroni anapita kwa Farao ndipo anati, “Yehova Mulungu wa Israeli akuti, ‘Aloleni anthu anga apite, kuti akachite chikondwerero cha Ine mʼchipululu.’ ”"},{"book":"Eksodo","chapter":"5","verse":"2","text":"Koma Farao anati, “Yehova ndani kuti ine ndimumvere ndi kulola Aisraeli kuti apite? Ine Yehova sindikumudziwa ndipo sindilola kuti Aisraeli apite.”"},{"book":"Eksodo","chapter":"5","verse":"3","text":"Ndipo iwo anati, “Mulungu wa Ahebri anakumana nafe. Chonde tiloleni tipite ulendo wa masiku atatu ku chipululu kuti tikapereke nsembe kwa Yehova Mulungu wathu, ngati sititero iye adzatipweteka ndi miliri kapena lupanga.”"},{"book":"Eksodo","chapter":"5","verse":"4","text":"Koma mfumu ya Igupto inati, “Mose ndi Aaroni, chifukwa chiyani mukuchititsa anthuwa kuti asagwire ntchito zawo? Bwererani ku ntchito zanu!”"},{"book":"Eksodo","chapter":"5","verse":"5","text":"Ndiponso Farao anati, “Taonani, anthuwa mʼdziko muno alipo ochuluka, ndipo inu mukuwaletsa kugwira ntchito.”"},{"book":"Eksodo","chapter":"5","verse":"6","text":"Pa tsiku lomwelo Farao analamulira akapitawo a thangata ndi anzawo a Chiisraeli amene ankayangʼanira anthu kuti"},{"book":"Eksodo","chapter":"5","verse":"7","text":"“Inu musawapatsenso udzu wopangira njerwa monga mumachitira kale, iwo azipita ndi kukatenga udzu wawo."},{"book":"Eksodo","chapter":"5","verse":"8","text":"Koma musawachepetsere chiwerengero cha njerwa chomwe munawalamulira kale kuti aziwumba. Iwowa ndi aulesi. Nʼchifukwa chake akulira kuti, ‘Tiloleni tipite tikapereke nsembe kwa Mulungu wathu.’"},{"book":"Eksodo","chapter":"5","verse":"9","text":"Muwakhawulitse ndi ntchito anthu amenewa kuti azitanganidwa, asakhale ndi mpata omvera zabodza.”"},{"book":"Eksodo","chapter":"5","verse":"10","text":"Choncho akapitawo a thangata ndi anzawo a Chiisraeli amene ankayangʼanira anthu anapita kwa anthu aja nati, “ ‘Farao akuti sadzakupatsaninso udzu."},{"book":"Eksodo","chapter":"5","verse":"11","text":"Mʼmalo mwake mupite mukadzimwetere udzu kulikonse kumene mungawupeze. Komabe ntchito yanu sichepetsedwa.’ ”"},{"book":"Eksodo","chapter":"5","verse":"12","text":"Kotero anthuwo anamwazikana mʼdziko lonse la Igupto kukamweta udzu."},{"book":"Eksodo","chapter":"5","verse":"13","text":"Akapitawo a thangata aja anawafulumiza anthu aja nati, “Malizani kugwira ntchito yanu ya tsiku ndi tsiku monga mmene zinalili pamene munkapatsidwa udzu.”"},{"book":"Eksodo","chapter":"5","verse":"14","text":"Akapitawo a thangata a Farao ankawamenya oyangʼanira anzawo a Chiisraeli aja nawapanikiza kuti, “Chifukwa chiyani lero simunawumbe chiwerengero chovomerezeka cha njerwa monga chakale chija?”"},{"book":"Eksodo","chapter":"5","verse":"15","text":"Pamenepo oyangʼanira anzawo a Chiisraeli aja anapita kukadandaula kwa Farao kuti, “Chifukwa chiyani mwachitira antchito anu zotere?"},{"book":"Eksodo","chapter":"5","verse":"16","text":"Antchito anu sakupatsidwa udzu, komabe akutiwuza kuti, ‘Umbani njerwa!’ Antchito anu akumenyedwa, koma cholakwa sichili ndi anthu anu.”"},{"book":"Eksodo","chapter":"5","verse":"17","text":"Farao anati, “Ulesi, inu ndinu alesi! Nʼchifukwa chake mukumanena kuti, ‘Mutilole tipite kukapereka nsembe kwa Yehova.’"},{"book":"Eksodo","chapter":"5","verse":"18","text":"Pitani tsopano kuntchito. Simudzapatsidwanso udzu komabe muyenera kuwumba muyeso wanu wovomerezeka wa njerwa.”"},{"book":"Eksodo","chapter":"5","verse":"19","text":"Oyangʼanira anzawo a Chiisraeli anazindikira kuti ali pa mavuto pamene anawuzidwa kuti, “Musachepetse chiwerengero cha njerwa chimene muyenera kuwumba tsiku lililonse.”"},{"book":"Eksodo","chapter":"5","verse":"20","text":"Atachoka pamaso pa Farao, anakumana ndi Mose ndi Aaroni akuwadikira,"},{"book":"Eksodo","chapter":"5","verse":"21","text":"ndipo iwo anati, “Yehova akupenyeni ndi kukuweruzani popeza mwachititsa Farao ndi nduna zake kuti anyansidwe nafe ndipo mwayika lupanga mʼmanja mwawo kuti atiphe.”"},{"book":"Eksodo","chapter":"5","verse":"22","text":"Mose anabwerera kwa Yehova ndipo anati, “Chonde Ambuye, chifukwa chiyani mukuzunza anthu anu? Kodi munanditumira zimenezi?"},{"book":"Eksodo","chapter":"5","verse":"23","text":"Chipitireni changa kwa Farao kukamuyankhula mʼdzina lanu, iye wakhala akuzunza anthuwa, ndipo inu simunawapulumutse konse anthu anu.”"}]}