{"data":[{"book":"Jenesis","chapter":"7","verse":"1","text":"Hagi Ra Anumzamo'a anage huno Noana asami'ne, Maka ama mopafima menima mani'naza vahepina kagrake fatgo nera mani'nanke'na negagoe. E'igu kagrane nagaka'anena ventefi mareriho."},{"book":"Jenesis","chapter":"7","verse":"2","text":"Kase avima hanagu avusese zagagafafintira 7ni'a aravere aravere zamavarentetere huo. Ana nehunka avusese osu zagagafafintira magoke arave zanavrentetere huo."},{"book":"Jenesis","chapter":"7","verse":"3","text":"Ana nehunka kase avima hanagu nama 7ni'a aravere aravere zamavarentetere huo."},{"book":"Jenesis","chapter":"7","verse":"4","text":"Na'ankure 7ni'a zagegna manite'na Nagra ha'nenkeno kora rugahie. 40'a zagene hanine ko' nerinke'na, Nagrama mopafima trohu zamante'noa zana maka zamahe fanane hugahue."},{"book":"Jenesis","chapter":"7","verse":"5","text":"Higeno Anumzamo'ma asmi'neaza huno Noa'a mika'zana hu'ne."},{"book":"Jenesis","chapter":"7","verse":"6","text":"Ana knafina Noa'a 600'a zagegafu mani'tegeno, timo'a mopa ahe refite'ne."},{"book":"Jenesis","chapter":"7","verse":"7","text":"Ko' runaku nehige'za, Noa'ene nenaro'ene, mofavre zaga'ane anoferahe'zane ventefi mareri'naze."},{"book":"Jenesis","chapter":"7","verse":"8-9","text":"Hagi agru osu zagaramimpinti'ene agruma hu'naza zagaramimpinti'ene namaramimpinti'ene, mika zagaramimpintira vene a'ene taretare hu'za Anumzamo'ma kema hu'neaza hu'za Noa'ene ventefi ufre'naze."},{"book":"Jenesis","chapter":"7","verse":"10","text":"Hagi 7ni'a zagegna manitageno, kora erigafa huno rigeno, ti hageno refite'ne."},{"book":"Jenesis","chapter":"7","verse":"11","text":"Noa'a 600'a zagegafu manitegeno 2 ikana 17tini zupa mopamo'a ruhagro higeno mopa agu'afinti tina hanatino tusi'a ti hage'ne. Tusi'a ko' ruvava huno havi avufgafinti hatihati huno tusi'a ti hage'ne."},{"book":"Jenesis","chapter":"7","verse":"12","text":"Ana nehuno masane, hanine 40'a knafi ruose kora ruvava huno vu'ne."},{"book":"Jenesis","chapter":"7","verse":"13","text":"Noa'ma ventefi mareria zupa, mofavre naga'a Semiki, Hamuki, Jafeti'ma a'ne zamima nezmarerama hu'za mareri'naze."},{"book":"Jenesis","chapter":"7","verse":"14","text":"Trampi zagagafane, kumate zagagafane, namane, rumofo rumofo mopafi ne'onse zagarmina, vene a'ene Noante etere hu'za ventefi ufre'naze."},{"book":"Jenesis","chapter":"7","verse":"15","text":"Aravere aravere zamasimu nentaza zagagafamo'za ana maka Noante e'za ventefi ufre'naze."},{"book":"Jenesis","chapter":"7","verse":"16","text":"Anante Anumzamo'ma kema hu'neaza huno aravere aravere mika ufre varetageno, Ra Anumzamo'a kafana erigi zamante'ne."},{"book":"Jenesis","chapter":"7","verse":"17","text":"Ranko'ma ru'neana zagene hanine 40'a knafi kora ruvava huno tusi'a ti hageno ana ventea mopafinti erisga huno mareri'ne."},{"book":"Jenesis","chapter":"7","verse":"18","text":"Ana nehuno timo'a reviteno marenerino mopa refitegeno, ventemo'a timofo agofetu me'ne."},{"book":"Jenesis","chapter":"7","verse":"19","text":"Hagi timo'a mago'ene hageno marerino osi agonaramine, zaza agonaraminena mika erinakri vagare'ne."},{"book":"Jenesis","chapter":"7","verse":"20","text":"Hagi timo'a mago'ene mareri aviteno, mika mopane mareri agatere'nea agonaraminena 7ni'a mita aru agatereno refite'ne."},{"book":"Jenesis","chapter":"7","verse":"21","text":"E'ina higeno mopafima mani'nea zagaramine, nontega zagagafane, trampi zagagafane, namaramine, ne'onse zagarmine, vahe'ene, mopafima vanoma nehaza zagarminena zamahe fri vagare'ne."},{"book":"Jenesis","chapter":"7","verse":"22","text":"Hagi mopafima zamasimu eri'za mani'naza zagagafa, maka fri hana hu'naze."},{"book":"Jenesis","chapter":"7","verse":"23","text":"Anumzamo'a vahe'ene, ne'onse zagarmine, namaramine, zagagafanena zamahe fanane hige'za omanitfa hu'naze. Higeno Noa'ene ventefi mani'namo'za zamagrake kasefa hu'za mani'naze."},{"book":"Jenesis","chapter":"7","verse":"24","text":"Hagi 150'a zagegnafi timo'a mopa refite'ne."}]}