{"data":[{"book":"Amsāl","chapter":"16","verse":"1","text":"Insān dil meṅ mansūbe bāndhtā hai, lekin zabān kā jawāb Rab kī taraf se ātā hai."},{"book":"Amsāl","chapter":"16","verse":"2","text":"Insān kī nazar meṅ us kī tamām rāheṅ pāk-sāf haiṅ, lekin Rab hī rūhoṅ kī jāṅch-paṛtāl kartā hai."},{"book":"Amsāl","chapter":"16","verse":"3","text":"Jo kuchh bhī tū karnā chāhe use Rab ke sapurd kar. Tab hī tere mansūbe kāmyāb hoṅge."},{"book":"Amsāl","chapter":"16","verse":"4","text":"Rab ne sab kuchh apne hī maqāsid pūre karne ke lie banāyā hai. Wuh din bhī pahle se muqarrar hai jab bedīn par āfat āegī."},{"book":"Amsāl","chapter":"16","verse":"5","text":"Rab har maġhrūr dil se ghin khātā hai. Yaqīnan wuh sazā se nahīṅ bachegā."},{"book":"Amsāl","chapter":"16","verse":"6","text":"Shafqat aur wafādārī gunāh kā kaffārā detī haiṅ. Rab kā ḳhauf mānane se insān burāī se dūr rahtā hai."},{"book":"Amsāl","chapter":"16","verse":"7","text":"Agar Rab kisī insān kī rāhoṅ se ḳhush ho to wuh us ke dushmanoṅ ko bhī us se sulah karāne detā hai."},{"book":"Amsāl","chapter":"16","verse":"8","text":"Insāf se thoṛā-bahut kamānā nāinsāfī se bahut daulat jamā karne se kahīṅ behtar hai."},{"book":"Amsāl","chapter":"16","verse":"9","text":"Insān apne dil meṅ mansūbe bāndhtā rahtā hai, lekin Rab hī muqarrar kartā hai ki wuh āḳhirkār kis rāh par chal paṛe."},{"book":"Amsāl","chapter":"16","verse":"10","text":"Bādshāh ke hoṅṭ goyā ilāhī faisle pesh karte haiṅ, us kā muṅh adālat karte waqt bewafā nahīṅ hotā."},{"book":"Amsāl","chapter":"16","verse":"11","text":"Rab durust tarāzū kā mālik hai, usī ne tamām bāṭoṅ kā intazām qāym kiyā."},{"book":"Amsāl","chapter":"16","verse":"12","text":"Bādshāh bedīnī se ghin khātā hai, kyoṅki us kā taḳht rāstbāzī kī buniyād par mazbūt rahtā hai."},{"book":"Amsāl","chapter":"16","verse":"13","text":"Bādshāh rāstbāz hoṅṭoṅ se ḳhush hotā aur sāf bāt karne wāle se muhabbat rakhtā hai."},{"book":"Amsāl","chapter":"16","verse":"14","text":"Bādshāh kā ġhussā maut kā peshḳhaimā hai, lekin dānishmand use ṭhanḍā karne ke tarīqe jāntā hai."},{"book":"Amsāl","chapter":"16","verse":"15","text":"Jab bādshāh kā chehrā khil uṭhe to matlab zindagī hai. Us kī manzūrī mausam-e-bahār ke tar-o-tāzā karne wāle bādal kī mānind hai."},{"book":"Amsāl","chapter":"16","verse":"16","text":"Hikmat kā husūl sone se kahīṅ behtar aur samajh pānā chāṅdī se kahīṅ baṛh kar hai."},{"book":"Amsāl","chapter":"16","verse":"17","text":"Diyānatdār kī mazbūt rāh bure kām se dūr rahtī hai, jo apnī rāh kī pahrādārī kare wuh apnī jān bachāe rakhtā hai."},{"book":"Amsāl","chapter":"16","verse":"18","text":"Tabāhī se pahle ġhurūr aur girne se pahle takabbur ātā hai."},{"book":"Amsāl","chapter":"16","verse":"19","text":"Farotanī se zarūratmandoṅ ke darmiyān basnā ghamanḍiyoṅ ke lūṭe hue māl meṅ sharīk hone se kahīṅ behtar hai."},{"book":"Amsāl","chapter":"16","verse":"20","text":"Jo kalām par dhyān de wuh ḳhushhāl hogā, mubārak hai wuh jo Rab par bharosā rakhe."},{"book":"Amsāl","chapter":"16","verse":"21","text":"Jo dil se dānishmand hai use samajhdār qarār diyā jātā hai, aur mīṭhe alfāz tālīm meṅ izāfā karte haiṅ."},{"book":"Amsāl","chapter":"16","verse":"22","text":"Fahm apne mālik ke lie zindagī kā sarchashmā hai, lekin ahmaq kī apnī hī hamāqat use sazā detī hai."},{"book":"Amsāl","chapter":"16","verse":"23","text":"Dānishmand kā dil samajh kī bāteṅ zabān par lātā aur tālīm dene meṅ hoṅṭoṅ kā sahārā bantā hai."},{"book":"Amsāl","chapter":"16","verse":"24","text":"Mehrbān alfāz ḳhālis shahd haiṅ, wuh jān ke lie shīrīṅ aur pūre jism ko tar-o-tāzā kar dete haiṅ."},{"book":"Amsāl","chapter":"16","verse":"25","text":"Aisī rāh bhī hotī hai jo deḳhne meṅ to ṭhīk lagtī hai go us kā anjām maut hai."},{"book":"Amsāl","chapter":"16","verse":"26","text":"Mazdūr kā ḳhālī peṭ use kām karne par majbūr kartā, us kī bhūk use hāṅktī rahtī hai."},{"book":"Amsāl","chapter":"16","verse":"27","text":"Sharīr kured kured kar ġhalat kām nikāl letā, us ke hoṅṭoṅ par jhulsāne wālī āg rahtī hai."},{"book":"Amsāl","chapter":"16","verse":"28","text":"Kajrau ādmī jhagaṛe chheṛtā rahtā, aur tohmat lagāne wālā dilī dostoṅ meṅ bhī raḳhnā ḍāltā hai."},{"book":"Amsāl","chapter":"16","verse":"29","text":"Zālim apne paṛosī ko warġhalā kar ġhalat rāh par le jātā hai."},{"book":"Amsāl","chapter":"16","verse":"30","text":"Jo āṅkh māre wuh ġhalat mansūbe bāndh rahā hai, jo apne hoṅṭ chabāe wuh ġhalat kām karne par tulā huā hai."},{"book":"Amsāl","chapter":"16","verse":"31","text":"Safed bāl ek shāndār tāj haiṅ jo rāstbāz zindagī guzārne se hāsil hote haiṅ."},{"book":"Amsāl","chapter":"16","verse":"32","text":"Tahammul karne wālā sūrme se sabqat letā hai, jo apne āp ko qābū meṅ rakhe wuh shahr ko shikast dene wāle se bartar hai."},{"book":"Amsāl","chapter":"16","verse":"33","text":"Insān to qurā ḍāltā hai, lekin us kā har faislā Rab kī taraf se hai."}]}