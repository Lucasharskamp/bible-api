{"data":[{"book":"2 Masolo ya Kala","chapter":"2","verse":"1","text":"Salomo asangisaki bato nkoto tuku sambo mpo na komema biloko ya kotongela, bato nkoto tuku mwambe mpo na kobuka mabanga na bangomba, mpe bato nkoto misato na nkama motoba mpo na kokengela bango."},{"book":"2 Masolo ya Kala","chapter":"2","verse":"2","text":"Salomo atindaki maloba oyo epai ya Irami, mokonzi ya Tiri :"},{"book":"2 Masolo ya Kala","chapter":"2","verse":"3","text":"Nzokande, ngai nalingi sik’oyo kotonga Tempelo mpo na Kombo na Yawe, Nzambe na ngai, mpo na kobulisa yango mpo na lokumu na Ye, mpo na kobonzela Ye malasi ya solo kitoko lokola mbeka, mpo na kobongisaka kuna mapa tango nyonso, mpo na kobonzaka kuna bambeka ya kotumba, tongo mpe pokwa, mpe mpo na kosepelaka kuna mikolo ya Saba, ya ebandeli ya sanza mpe ya bafeti oyo ekatama, ya Yawe, Nzambe na biso, ndenge ezali malako ya tango nyonso mpo na Isalaele."},{"book":"2 Masolo ya Kala","chapter":"2","verse":"4","text":"Tempelo oyo nakotonga ekozala monene, pamba te Nzambe na biso azali monene koleka banzambe nyonso."},{"book":"2 Masolo ya Kala","chapter":"2","verse":"5","text":"Kasi nani akoki kotongela Ye Tempelo, pamba te Likolo mpe Likolo oyo eleki likolo ekoki kokoka Ye te ? Mpe ngai nde nani mpo ete natongela Ye Tempelo, soki kaka etumbelo te mpo na kotumba mbeka ya malasi liboso na Ye ?"},{"book":"2 Masolo ya Kala","chapter":"2","verse":"6","text":"Boye, tindela ngai moto oyo ayebi kosalela wolo, palata, bronze, ebende, langi ya motane ya pete, langi ya motane ya makasi mpe langi ya ble, mpe ayebi kotobola bililingi, mpo ete asala mosala, kati na Yuda mpe Yelusalemi, elongo na basali na ngai, oyo bayebi penza mosala, ba-oyo Davidi, tata na ngai, abongisaki."},{"book":"2 Masolo ya Kala","chapter":"2","verse":"7","text":"Tindela ngai mpe, wuta na Libani, mabaya ya nzete ya sedele, ya sipele mpe ya santale, pamba te nayebi ete bato na yo bayebi malamu kokata banzete ya Libani. Bato na ngai bakosala elongo na basali na yo,"},{"book":"2 Masolo ya Kala","chapter":"2","verse":"8","text":"bakobongisela ngai mabaya ebele, pamba te Tempelo oyo nazali kotonga esengeli kozala monene mpe kitoko."},{"book":"2 Masolo ya Kala","chapter":"2","verse":"9","text":"Nakopesa na basali na yo, oyo bakokata banzete batone nkoto motoba ya ble, batone nkoto minei ya orje, balitele ya vino nkoto nkama libwa, balitele ya mafuta nkoto nkama libwa."},{"book":"2 Masolo ya Kala","chapter":"2","verse":"10","text":"Irami, mokonzi ya Tiri, azongiselaki Salomo na mokanda :"},{"book":"2 Masolo ya Kala","chapter":"2","verse":"11","text":"Irami alobaki na ye lisusu :"},{"book":"2 Masolo ya Kala","chapter":"2","verse":"12","text":"Nazali kotindela yo sik’oyo Urami-Abi ; azali penza moto moko ya mayele oyo ayebi mosala malamu."},{"book":"2 Masolo ya Kala","chapter":"2","verse":"13","text":"Mama na ye azalaki moto ya libota ya Dani, mpe tata na ye, moto ya Tiri. Abongisama mpo na misala ya wolo, ya palata, ya bronze, ya ebende, ya mabanga, ya mabaya, ya kotia langi ya motane makasi, ya ble, ya motane ya pete mpe ya kobongisa lino ya pete. Ayebi malamu mosala ya kotobola bililingi, mpe akoki kosala mosala nyonso oyo bakosenga ye. Akosala elongo na basali na yo mpe na basali ya nkolo na ngai, Davidi, tata na yo."},{"book":"2 Masolo ya Kala","chapter":"2","verse":"14","text":"Sik’oyo, tika ete nkolo na ngai atinda epai ya basali na ye ble, orje, mafuta mpe masanga ya vino oyo alakaki."},{"book":"2 Masolo ya Kala","chapter":"2","verse":"15","text":"Biso, tokokata banzete nyonso ya Libani, oyo ozali na yango posa ; tokokangisa mpe tokotinda yango na nzela ya mayi ya ebale monene kino na Jafa. Wuta kuna, yo okokomisa yango na Yelusalemi."},{"book":"2 Masolo ya Kala","chapter":"2","verse":"16","text":"Salomo atangaki motango ya bapaya nyonso oyo bazalaki kati na Isalaele kolanda ndenge Davidi, tata na ye, atangaki motango ya bato. Bazalaki bato nkoto nkama moko na tuku mitano na misato na nkama motoba."},{"book":"2 Masolo ya Kala","chapter":"2","verse":"17","text":"Aponaki bato nkoto tuku sambo mpo na komema biloko, bato nkoto tuku mwambe mpo na kobuka mabanga na bangomba, mpe bakengeli nkoto misato na nkama motoba mpo na kosalisa bato misala."}]}