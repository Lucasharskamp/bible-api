{"data":[{"book":"Luka","chapter":"4","verse":"1","text":"Yesu kalawa mne ghumto Yoridani kamema Ghumuhe ghwe Imulungu, na Ghumuhe haghwo ghumlongotsa mbaka kunyika."},{"book":"Luka","chapter":"4","verse":"2","text":"Ako kaghetsighwa na Setani kwa matsuwa alubaini. Mne agho, ng'ajile bae chinu chochose, na matsuwa agho haghamalile tsakona nzala."},{"book":"Luka","chapter":"4","verse":"3","text":"Setani kamlongela; “Ka ghweghwe kwe Imwana wa Imulungu, ulilongele libwe lino liwe chighate.”"},{"book":"Luka","chapter":"4","verse":"4","text":"Lekeni Yesu kamwidika, “Yandikighwa, ‘Imunu ng'odaha bae kuwa mghima kwa kuja chighate chiliyeka.’ ”"},{"book":"Luka","chapter":"4","verse":"5","text":"Bahala Setani kamlongotsa Yesu mbaka kuchanya, kamlangusa undewa wose uli mne isi yose."},{"book":"Luka","chapter":"4","verse":"6","text":"Setani kamlongela, “Nitsokwing'a undewa na ukulu mne pfinu pfose pfino, kwaapfila pfose pfamne ghamoko ghangu, na nene nodaha kumwing'a imunu wowose yanimbama.”"},{"book":"Luka","chapter":"4","verse":"7","text":"“Nitsokwing'a ipfinu pfose pfino ka kutsonitambikila.”"},{"book":"Luka","chapter":"4","verse":"8","text":"Yesu kamwidika, “Yandikighwa, ‘Umtambikile Imtwatsa Imulungu wako, ne umsang'anile yeye yaliyeka!’ ”"},{"book":"Luka","chapter":"4","verse":"9","text":"Kuya Setani kamlongotsa mbaka kune ghumji ghwa Yerusalemu, mchiswili mwe Ing'anda ye Imulungu. Kamlongela, “Ka ghweghwe kwa Imwana we Imulungu, wilaghatse kulawa hano mbaka hasi."},{"book":"Luka","chapter":"4","verse":"10","text":"Kwaapfila yandikighwa, ‘Imulungu katsowalaghitsa wamalaika wake wakulolese."},{"book":"Luka","chapter":"4","verse":"11","text":"Nawo watsokukinda mne ghamoko ghao, uleke kwikwala ghumghulu ghwako mne libwe.’ ”"},{"book":"Luka","chapter":"4","verse":"12","text":"Lekeni Yesu kamwidika, “Ilongighwa, ‘Uleke kumghetsa Imtwatsa Imulungu wako.’ ”"},{"book":"Luka","chapter":"4","verse":"13","text":"Setani hayamalitse kumghetsa Yesu kwa chila chinu, kamleka chidogho."},{"book":"Luka","chapter":"4","verse":"14","text":"Kuya Yesu koya mne isi ya Galilaya kamema ingupfu ya Ghumuhe ghwe Imulungu. Mbuli tsake tsenela Galilaya na mne tsiisi itsili habehi."},{"book":"Luka","chapter":"4","verse":"15","text":"Yang'ali yolangulitsa mne tsing'anda tsawo tsa ukulombela na iwanu wose wamtunya."},{"book":"Luka","chapter":"4","verse":"16","text":"Kuya Yesu koya Natsareti hanu hayalelighwe. Mne Litsuwa lya Sabato, kaghenda mne ing'anda ye ukulombela ka pfayatsowele. Kema na kusoma Ghamaandiko Mahenzeluka."},{"book":"Luka","chapter":"4","verse":"17","text":"Keng'ighwa ichitabu cha nabii Isaya. Kachipfughula, kahona hanu handikighwe,"},{"book":"Luka","chapter":"4","verse":"18","text":"“Ghumuhe ghwe Imtwatsa ghwa hachanya hangu,"},{"book":"Luka","chapter":"4","verse":"19","text":"Na kuwalongela ka matsuwa ghapfika"},{"book":"Luka","chapter":"4","verse":"20","text":"Yesu kachighubika ichitabu, kamwing'a imtumwa, kuya kakala hasi. Iwanu wose mne ing'anda ye ukulombela wamtsodolela tsinenge."},{"book":"Luka","chapter":"4","verse":"21","text":"Naye kawalongela, “Ighandikighwe leloli ghatimila mne ghamaghutwi ghenu.”"},{"book":"Luka","chapter":"4","verse":"22","text":"Wose wamtoghola, wakangawala na mbuli tsinoghile tsalongile. Walonga, “Angu ayu si imwana wa Yosefu bae?”"},{"book":"Luka","chapter":"4","verse":"23","text":"Yesu kawalongela, “Nomanya mwodaha kunilongela imbuli ino, ‘Imghanga, wihonetse imwenyegho! Ghose ghatuhulike ghutendile akula Kaperinaumu, pfipfila ghatende hano ukaye yako’ ”"},{"book":"Luka","chapter":"4","verse":"24","text":"Kaghendelela kulonga, “Nowalongela ghendo, nabii ng'otogholighwa bae ukaye yake."},{"book":"Luka","chapter":"4","verse":"25","text":"“Mnitegheletse! Nowalongelani ghendo tsakukala na pfitsuka wengi mne isi ya Isiraeli mna matsuwa gha nabii Eliya. matsuwa agho imvula ng'aitowile bae kwa miyaka midatu na miyetsi sita, apfo tsakukala ne inzala ng'ulu mne isi yose."},{"book":"Luka","chapter":"4","verse":"26","text":"Eliya ng'atumighwe bae kwe chitsuka wowose, lekeni katumighwa kwe chitsuka yumwe iyakalile Sarefati mne isi ya Sidoni."},{"book":"Luka","chapter":"4","verse":"27","text":"Mna matsuwa gha nabii Elisha tsakukala ne iwanu wengi mne isi ya Isiraeli iwoghula ukoma. Kuduhu imunu wowose yahonile, lekeni Naamani yaliyeka, imunu wa isi ya Siria.”"},{"book":"Luka","chapter":"4","verse":"28","text":"Iwanu wose mne Ing'anda ye ukulombela hawahulike apfi wona maya ng'ani."},{"book":"Luka","chapter":"4","verse":"29","text":"Wenuka, wamghala Yesu kunze kwa ghumji, na wamghala mchidando mwe chidunda, hanu ihatsengighwe kaye tsawo. Wabama wamwase kulwanda,"},{"book":"Luka","chapter":"4","verse":"30","text":"lekeni kabita mghati mwe kingili, koka."},{"book":"Luka","chapter":"4","verse":"31","text":"Kuya Yesu kahulumka Kaperinaumu, ghumji ghwa Galilaya. Na mne litsuwa lya Sabato kandusa kuwalangulitsa iwanu."},{"book":"Luka","chapter":"4","verse":"32","text":"Tsawakangawala kwa malangulitso ghake, kwaapfila ghalangulitse tsa ghana ngupfu."},{"book":"Luka","chapter":"4","verse":"33","text":"Mne ing'anda ye ukulombela tsa kuna imunu yane ichinyamkela yehile, kakemelela kalonga,"},{"book":"Luka","chapter":"4","verse":"34","text":"“Ubama kututenda choni, Yesu wa Natsareti? Kutsa kutukoma? Nokumanya ghweghwe kwa Imtumighwa Mwenzeluka we Imulungu!”"},{"book":"Luka","chapter":"4","verse":"35","text":"Yesu kamkembela ichinyamkela, “Winyamale, umlawe imunu yuno!” Kuya ichinyamkela kamghwisa hasi imunu ayo hambele hawo, kamlawa bila kumlagha."},{"book":"Luka","chapter":"4","verse":"36","text":"Iwanu wose wakangawala ng'ani, welongela, “Ahino mbuli yachi lelo? Imunu yuno kodaha na kana ngupfu tsa kuwakembela ipfinyamkela, nawo womuhulika!”"},{"book":"Luka","chapter":"4","verse":"37","text":"Apfo mbuli tsa Yesu tsenela mne isi yose ya Galilaya."},{"book":"Luka","chapter":"4","verse":"38","text":"Yesu kalawa mne ing'anda ye ukulombela, kaghenda mne ing'anda ya Simoni. Mai wake mwehe wa Simoni yang'ali yoghula homa kali ng'ani, wamlomba Yesu amuhonetse mai ayo."},{"book":"Luka","chapter":"4","verse":"39","text":"Apfo kaghenda kema habehi na mai ayo, kaukembela utamu. Nawo utamu umlawa, bahala kenuka, kandusa kuwatumikila."},{"book":"Luka","chapter":"4","verse":"40","text":"Litsuwa haling'ali lyotsama, iwanu wamghalila Yesu iwanu iwang'ali woghula chila utamu, naye keka ghamoko ghake mwa chila mtamu, kawahonetsa wose."},{"book":"Luka","chapter":"4","verse":"41","text":"Ipfinyamkela tsawawalawa iwanu wengi na kudama, “Ghweghwe kwe Imwana wa Imulungu!” Yesu kawakembela na kuwaghoma kulonga, kwaapfila tsawammanya yeye kakala Kiristu."},{"book":"Luka","chapter":"4","verse":"42","text":"Lupfilipfili Yesu kaghenda kunze kwe ghumji hanu halihela imunu. Iwanu wandusa kumbama, na hawamwonile wabama kumghoma aleke kuka."},{"book":"Luka","chapter":"4","verse":"43","text":"Lekeni kawalongela, “Pfipfila nobamighwa kuwapetela iwanu Mbuli Inoghile ye Undewa we Imulungu kune imiji ingi, kwaapfila acho chicho Imulungu chanitumile kuchitenda.”"},{"book":"Luka","chapter":"4","verse":"44","text":"Apfo kaghendelela ukuwapetela iwanu mne tsing'anda tse ukulombela mne isi yose ya Yudeya."}]}