{"data":[{"book":"Saraxaraline","chapter":"25","verse":"1","text":"Alatala yi a fala Musa xa Sinayi geyaan fari,"},{"book":"Saraxaraline","chapter":"25","verse":"2","text":"a xa a fala Isirayila kaane xa, a naxa, “Ɛ na so na bɔxɔni n naxan soma ɛ yii, bɔxɔn yɛtɛɛn xa a matabu Alatala xinli."},{"book":"Saraxaraline","chapter":"25","verse":"3","text":"Ɛ nɔɛ ɛ xɛɛne biyɛ nɛn ɲɛɛ sennin, ɛ manpa bili nakɔne wali, ɛ yi e bogine malan."},{"book":"Saraxaraline","chapter":"25","verse":"4","text":"Koni ɲɛɛ solofereden findin matabu ɲɛɛn nan na Alatala xinli. Ɛ nama ɛ xɛɛne bi hanma ɛ yi ɛ manpa bili nakɔne wali."},{"book":"Saraxaraline","chapter":"25","verse":"5","text":"Sansi bogin naxanye na soli e yɛtɛ ma, i tan nama e malan i yɛtɛ xa. I tan nama manpa tɔnsɔn mɔxine malan naxanye bogixi e yɛtɛ ma. Amasɔtɔ matabu ɲɛɛn na ra bɔxɔn xa."},{"book":"Saraxaraline","chapter":"25","verse":"6","text":"Koni bɔxɔn na naxan namini matabu ɲɛɛn kui, ɛ birin xa na don, i tan, i ya konyi xɛmɛna, i ya konyi gilɛna, i ya walikɛna, xɔɲɛn naxan luma i konni,"},{"book":"Saraxaraline","chapter":"25","verse":"7","text":"e nun i ya xuruseene, e nun hali burunna suben naxanye i ya bɔxɔni. Bɔxɔn na naxan namini, na birin nɔɛ donɲɛ nɛn.”"},{"book":"Saraxaraline","chapter":"25","verse":"8","text":"“Ɛ xa matabu ɲɛɛ solofere tɛngɛ, ɲɛɛ solofere dɔxɔ solofere, alogo matabu ɲɛɛ soloferene xa lan ɲɛɛ tonge naanin e nun solomanaaninna ma."},{"book":"Saraxaraline","chapter":"25","verse":"9","text":"Kike solofereden xii fudeni, Ala Solona Lɔxɔna, ɛ xa xɔtane fe yamanan birin yi."},{"book":"Saraxaraline","chapter":"25","verse":"10","text":"Ɛ ɲɛɛ tonge suulunden nasariɲanma nɛn, ɛ yi a rali yiren birin yi a yamanan muxune birin bata xɔrɔya. Xɔrɔya Ɲɛɛn na a ra ɛ xa, ɛ birin yi xɛtɛ ɛ denbayana bɔxɔn ma ɛ bɔnsɔnne yi."},{"book":"Saraxaraline","chapter":"25","verse":"11","text":"Ɲɛɛ tonge suulunden findima Xɔrɔya Ɲɛɛn nan na ɛ xa. Ɛ nama ɛ xɛɛne bi, ɛ nama sansi bogine malan naxanye solima e yɛtɛ ma. Ɛ nama manpa bogi tɔnsɔnne malan naxanye bogima e yɛtɛ ma."},{"book":"Saraxaraline","chapter":"25","verse":"12","text":"Amasɔtɔ Xɔrɔya Ɲɛɛn nan na ra. A sariɲan ɛ xa. Ɛ na donseen naxan to xɛɛne ma, ɛ xa na don.”"},{"book":"Saraxaraline","chapter":"25","verse":"13","text":"“Na Xɔrɔya Ɲɛɛna, birin xa xɛtɛ a gbee bɔxɔn ma."},{"book":"Saraxaraline","chapter":"25","verse":"14","text":"Xa ɛ bɔxɔna nde mati hanma ɛ a sara muxuna nde ma, ɛ nama ɲaxu ɛ bode ra."},{"book":"Saraxaraline","chapter":"25","verse":"15","text":"I a saren naxan soma i kon kaan yii, na xa lan na ɲɛɛne yatɛn ma naxan luxi benun Xɔrɔya Ɲɛɛn xa a li. A xa a saren nasuxu i yii naxan lanɲɛ se xaba waxatine yatɛn ma naxanye luxi."},{"book":"Saraxaraline","chapter":"25","verse":"16","text":"Xa ɲɛɛ wuyaxi luxi, a saren xa mate na kiini. Xa ɲɛɛ dando nan luxi a xa a saren magodo. Amasɔtɔ a mi bɔxɔn matima, fɔ se xaba waxatine."},{"book":"Saraxaraline","chapter":"25","verse":"17","text":"Ɛ nama ɲaxu ɛ bode ra, koni ɛ xa gaxu ɛ Ala yɛɛ ra. Alatala nan n tan na, ɛ Ala.”"},{"book":"Saraxaraline","chapter":"25","verse":"18","text":"“Ɛ xa n ma tɔnne nun sariyane suxu. Nayi, ɛ luma nɛn yamanani bɔɲɛ xunbenli."},{"book":"Saraxaraline","chapter":"25","verse":"19","text":"Bɔxɔn yi bogi seene fi, ɛ yi ɛ dɛge han ɛ lugo, ɛ lu bɔɲɛ xunbenli."},{"book":"Saraxaraline","chapter":"25","verse":"20","text":"Waxatina nde ɛ a falama nɛn, ɛ naxa, ‘En nanse donma ɲɛɛ soloferedeni, xa en mi xɛɛn bi, en mi seen xaba?’"},{"book":"Saraxaraline","chapter":"25","verse":"21","text":"N barakan sama nɛn ɛ feene yi ɲɛɛ sennindeni, alogo ɛ se xabaxin xa ɛ makone birin fan han ɲɛɛ saxan."},{"book":"Saraxaraline","chapter":"25","verse":"22","text":"Ɲɛɛ solomasɛxɛdeni, ɛ nɛma ɛ xɛɛne bima, ɛ donse ramaraxin nan donma. Ɛ luma a donɲɛ nɛn han ɲɛɛn solomanaaninden se xaba waxatini.”"},{"book":"Saraxaraline","chapter":"25","verse":"23","text":"“Ɛ nama bɔxɔn mati habadanni mumɛ, amasɔtɔ n tan nan gbee bɔxɔn na. Ɛ tan luxi nɛn alo xɔɲɛn naxanye yigiyaxi n konni."},{"book":"Saraxaraline","chapter":"25","verse":"24","text":"Nanara, ɛ na yamanan sɔtɔ, ɛ xa sariyan dɔxɔ alogo bɔxɔ matixin xa xunba.”"},{"book":"Saraxaraline","chapter":"25","verse":"25","text":"“Xa i ngaxakedenna findi yiigelitɔɔn na, a yi a bɔxɔna nde mati, a bari bodena nde xa fa a bɔxɔ matixin xunba."},{"book":"Saraxaraline","chapter":"25","verse":"26","text":"Xa a bari bode mi na naxan daxa a a xunba, xa a tan yɛtɛɛn bata a xunba fɛrɛn sɔtɔ,"},{"book":"Saraxaraline","chapter":"25","verse":"27","text":"a xa ɲɛɛne yatɛ keli a saran ma, a yi na ɲɔxɔn naxɛtɛ a sara muxun ma. Na xanbi, a nɔɛ xɛtɛ nɛn a bɔxɔni."},{"book":"Saraxaraline","chapter":"25","verse":"28","text":"Koni, xa a mi a ɲɔxɔ raxɛtɛ se sɔtɔ, bɔxɔn xa lu a sara muxun yii han Xɔrɔya Ɲɛɛna. Na waxatini a kari singen mɔn xa xɛtɛ a bɔxɔni."},{"book":"Saraxaraline","chapter":"25","verse":"29","text":"Xa muxuna nde a banxin mati taa gbeeni yinna soxi naxan ma, a nɔɛ a xunbɛ nɛn han ɲɛɛ keden a sara xanbini."},{"book":"Saraxaraline","chapter":"25","verse":"30","text":"Koni xa banxin mi xunba benun ɲɛɛ keden, a luma nɛn a sara muxun gbeeyani sɔnɔn e nun a yixɛtɛne. A mi a raxɛtɛma Xɔrɔya Ɲɛɛni."},{"book":"Saraxaraline","chapter":"25","verse":"31","text":"Koni banxin naxanye taa xunxurine yi naxanye mi rabilinxi yinna ra, ne luma nɛn alo bɔxɔna. E nɔɛ xunbɛ nɛn, e mɔn yi raxɛtɛ e kari singen ma Xɔrɔya Ɲɛɛni.”"},{"book":"Saraxaraline","chapter":"25","verse":"32","text":"“Lewi bɔnsɔnna taane kui, Lewine nɔɛ e banxine xunbɛ nɛn waxatin birin."},{"book":"Saraxaraline","chapter":"25","verse":"33","text":"Naxan na Lewi kaana nde a banxin sara, a minima nɛn banxi saraxin nun na taani Xɔrɔya Ɲɛɛni. Amasɔtɔ banxin naxanye Lewi taane yi, ne findixi Lewine nan gbansan gbee ra Isirayila yamanani."},{"book":"Saraxaraline","chapter":"25","verse":"34","text":"Koni xɛɛn naxanye e taane rabilinni, ne mi lan e mati, amasɔtɔ Lewine nan gbee e ra habadan!”"},{"book":"Saraxaraline","chapter":"25","verse":"35","text":"“Xa i ngaxakedenna findi yiigelitɔɔn na, naxan dɔxi i fɛma, fɛrɛn mi fa a yii a balo, i lan i yi a maso i ra alo xɔɲɛna alogo a xa lu i fɛma."},{"book":"Saraxaraline","chapter":"25","verse":"36","text":"I nama tɔnɔ yo maxɔdin a ma koni i xa gaxu i ya Ala yɛɛ ra, i ngaxakedenna yi lu i fɛma."},{"book":"Saraxaraline","chapter":"25","verse":"37","text":"Xa i a doli gbetini, i nama tɔnɔ sa a fari. Xa i donseen mati a ma, i nama tɔnɔn sɔtɔ a xɔn.”"},{"book":"Saraxaraline","chapter":"25","verse":"38","text":"“Alatala nan n tan na, ɛ Ala, naxan ɛ raminixi Misiran bɔxɔni alogo n xa Kanan bɔxɔn so ɛ yii, n yi findi ɛ Ala ra.”"},{"book":"Saraxaraline","chapter":"25","verse":"39","text":"“Xa muxuna nde findi yiigelitɔɔn na i dɛxɔn, a yi a yɛtɛ mati i ma, i nama a ti konyi wanla ra."},{"book":"Saraxaraline","chapter":"25","verse":"40","text":"A xa masuxu i konni alo walikɛna hanma xɔɲɛna. A xa lu i ya wanla ra han Xɔrɔya Ɲɛɛna."},{"book":"Saraxaraline","chapter":"25","verse":"41","text":"Na waxatini, e nun a diine yi xɔrɔya, a yi xɛtɛ a xabilani, e nun a benbane bɔxɔni."},{"book":"Saraxaraline","chapter":"25","verse":"42","text":"Amasɔtɔ n ma walikɛne nan Isirayila kaane ra, n naxanye raminixi Misiran yamanani. E nama mati konyiyani."},{"book":"Saraxaraline","chapter":"25","verse":"43","text":"I nama e ɲaxankata, fɔ i xa gaxu i ya Ala yɛɛ ra.”"},{"book":"Saraxaraline","chapter":"25","verse":"44","text":"“Xa ɛ konyi xɛmɛn hanma konyi gilɛn sara, a xa keli siya gbɛtɛne yɛ naxanye ɛ rabilinxi."},{"book":"Saraxaraline","chapter":"25","verse":"45","text":"Ɛ mɔn nɔɛ xɔɲɛna ndee sarɛ nɛn naxanye dɔxi ɛ yɛ, e nun e xabilan muxuna nde naxanye barixi ɛ yamanani. E yi findi ɛ gbeen na."},{"book":"Saraxaraline","chapter":"25","verse":"46","text":"Ɛ mɔn nɔɛ e luyɛ ɛ diine yii nɛn ɛ kɛɛn na, alogo e xa lu konyiyani habadan. Koni ɛ ngaxakedenne, Isirayila kaane, ɛ tan sese nama nɔɔn sɔtɔ a ngaxakedenna xun na, a a ɲaxankata.”"},{"book":"Saraxaraline","chapter":"25","verse":"47","text":"“Xa xɔɲɛn findi nafulu kanna ra naxan dɔxi ɛ konni, ɛ ngaxakedenna nde yi findi yiigelitɔɔn na, a a yɛtɛ mati xɔɲɛn ma, hanma xɔɲɛn xabila muxu gbɛtɛ ma,"},{"book":"Saraxaraline","chapter":"25","verse":"48","text":"a nɔɛ xunbɛ nɛn a mati xanbini. A ngaxakedenna nde nɔɛ a xunbɛ nɛn,"},{"book":"Saraxaraline","chapter":"25","verse":"49","text":"hanma a sɔxɔna, hanma a dunbode, hanma a bari bodena nde a xabilani, na nɔɛ a ligɛ nɛn. A tan yɛtɛɛn nɔɛ a yɛtɛ xunbɛ nɛn, xa a fɛrɛn sɔtɔ."},{"book":"Saraxaraline","chapter":"25","verse":"50","text":"Nayi, e nun a sara muxun xa ɲɛɛne yatɛ keli a sara ɲɛɛn ma han Xɔrɔya Ɲɛɛna. A xa a ɲɔxɔn fi alo walikɛɛn nɔɛ saranna yatɛn naxan sɔtɛ na ɲɛɛne bun."},{"book":"Saraxaraline","chapter":"25","verse":"51","text":"Ɲɛɛn dɔnxɛn naxanye luxi, xa ne mɔn gbo, a xa ne xasabin gbetin naxɛtɛ nafulu kanna ma a xunba saren na."},{"book":"Saraxaraline","chapter":"25","verse":"52","text":"Ɲɛɛn naxanye luxi benun Xɔrɔya Ɲɛɛn yi a li, xa ne mi fa gbo, a xa na fan xasabin gbetin naxɛtɛ a xunba saren na."},{"book":"Saraxaraline","chapter":"25","verse":"53","text":"A yisuxuma nɛn a kanna konni alo walikɛɛn naxan sare fixi, a nama a ɲaxankata."},{"book":"Saraxaraline","chapter":"25","verse":"54","text":"Xa a mi xunba na kii yo yi, e nun a diine xa xɔrɔya Xɔrɔya Ɲɛɛni."},{"book":"Saraxaraline","chapter":"25","verse":"55","text":"Amasɔtɔ n ma walikɛne nan Isirayila kaane ra. N gbee walikɛne nan e ra, n naxanye raminixi Misiran bɔxɔni. Alatala nan n tan na, ɛ Ala.”"}]}