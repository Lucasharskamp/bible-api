{"data":[{"book":"1 Vatesolonike","chapter":"1","verse":"1","text":"Nene Pauli na Siliwano na Timoti, tikuvayandikila msambi wa vandu vevakumsadika Kilisitu va ku Tesalonike. Ndi vandu voha vevakumuyupa Chapanga Dadi, na va BAMBU Yesu Kilisitu."},{"book":"1 Vatesolonike","chapter":"1","verse":"2","text":"Tikumsengusa Chapanga magono goha ndava yinu mwavoha na kuvakumbuka magono goha mukuyupa kwitu Chapanga."},{"book":"1 Vatesolonike","chapter":"1","verse":"3","text":"Muni, palongolo ya Chapanga Dadi witu, tikumbuka ndi chemwilasa sadika yinu kwa matendu, na uganu winu cheukuvakita muhenga lihengu neju, na chila sadika yitu kwa BAMBU Yesu Kilisitu yanganyugusika."},{"book":"1 Vatesolonike","chapter":"1","verse":"4","text":"Valongo timanyili kuvya Chapanga avaganili na avahagwili muvya vandu vaki,"},{"book":"1 Vatesolonike","chapter":"1","verse":"5","text":"muni lukumbi lwetavakokosili Lilovi la Bwina gavili lepi malovi gene, ndi kwa makakala na kwa Mpungu Msopi, na chakaka kuvya ujumbi wenuwo wavili wachakaka. Mmanyili chatatamili pamonga na nyenye, tatamili kwa kuvatangatila nyenye."},{"book":"1 Vatesolonike","chapter":"1","verse":"6","text":"Nyenye mwalandili luhumu lwitu, mwamyigili BAMBU. Pamonga na mwaviniswi neju, mwapokili ujumbi wenuwo kwa luheku wewihuma kwa Mpungu Msopi."},{"book":"1 Vatesolonike","chapter":"1","verse":"7","text":"Hinu nyenye ndi luhumu lwabwina neju kwa vandu voha vevakumsadika va Makedonia na Akaya."},{"book":"1 Vatesolonike","chapter":"1","verse":"8","text":"Muni, ndava ya ukangamala winu ujumbi wa BAMBU uyuwaniki lepi ku Makedonia na ku Akaya kwene, ndi sadika ya Chapanga yidandasiki kwoha. Kangi niganili lepi kujova neju,"},{"book":"1 Vatesolonike","chapter":"1","verse":"9","text":"Vandu venavo vevitama patali na nyenye vilongela kuvala lugendu lwitu kwinu na chemwatipokili, ndi chemwalekili chimong'omong'o, na kumhengela Chapanga mweavimumi na wa chakaka,"},{"book":"1 Vatesolonike","chapter":"1","verse":"10","text":"Hinu mkumlindila Mwana waki ahelela kuhuma kunani kwa Chapanga, ndi Yesu, na mwene ndi Chapanga amyukisi kuhuma mu lifwa na mweakutisangula kuhuma muligoga la Chapanga lelibwela."}]}