{"data":[{"book":"LINJIILA MATTA","chapter":"23","verse":"1","text":"Onsay Iisaa yewti jamaa on e taalibaaɓe mun ɓen,"},{"book":"LINJIILA MATTA","chapter":"23","verse":"2","text":"o wi'i: «Ko jannooɓe fii Sariya on ɓen e *Fariisiyaaɓe ɓen newnanaa jannugol fii Sariya Muusaa on."},{"book":"LINJIILA MATTA","chapter":"23","verse":"3","text":"Awa ɗoftee, waɗon kala ko ɓe wi'i on, hara on waɗiraali wa kuuɗe maɓɓe ɗen. Ko fii ɓe wowlay, hara ɓe waɗataa."},{"book":"LINJIILA MATTA","chapter":"23","verse":"4","text":"Hiɓe haɓɓa dolle tedduɗe, mettuɗe naɓude, ɓe fawa ɗe e hoore balbe yimɓe ɓen, hara kamɓe tigi ɓe faalaaka ɗe memminirde hay hoore hondu fii wallugol ɓe."},{"book":"LINJIILA MATTA","chapter":"23","verse":"5","text":"Kuuɗe maɓɓe ɗe ɓe waɗata ɗen fow ko fii yo yimɓe ɓen yi'an ɓe. Awa kadi hiɓe yaɲɲa *paaloy bindi maɓɓe koy"},{"book":"LINJIILA MATTA","chapter":"23","verse":"6","text":"Hiɓe yiɗi ndaɗɗule arane ɗen ka nafagol e saffeeji arani ɗin ka juulirɗe,"},{"book":"LINJIILA MATTA","chapter":"23","verse":"7","text":"e hiwreede ka fottirɗe. Hiɓe yiɗi kadi yo yimɓe ɓen noddir ɓe karamoko'en."},{"book":"LINJIILA MATTA","chapter":"23","verse":"8","text":"Kono onon, wota on waɗu haa noddeɗon karamoko, ko fii ko gooto woni Karamoko mon, onon on fow ko on musiɓɓe."},{"book":"LINJIILA MATTA","chapter":"23","verse":"9","text":"Awa kadi, wota on noddu hay gooto baaba ka hoore leydi ɗoo, ko fii ko gooto woni Ben mon, ɗun-le ko on Wonɗo ka kammu."},{"book":"LINJIILA MATTA","chapter":"23","verse":"10","text":"Wota on waɗu haa noddeɗon yeesoojo, ko fii ko gooto woni Yeesoojo mon on, on-le ko *Almasiihu on."},{"book":"LINJIILA MATTA","chapter":"23","verse":"11","text":"Yo ɓurɗo teddude on e hakkunde mon wonu kurkaadu mon."},{"book":"LINJIILA MATTA","chapter":"23","verse":"12","text":"Ko fii mawnintiniiɗo woo jippinoyte, jippinɗo hoore mun woo kadi mawninoyte."},{"book":"LINJIILA MATTA","chapter":"23","verse":"13","text":"«Bone wonanii on, yo faasiqiiɓe, ɗun ko onon jannooɓe fii Sariya on e Fariisiyaaɓe ɓen, ɓay hiɗon falande yimɓe ɓen laamu kammu ngun, hara on naatataa, on accataa faalaaɓe naatude ɓen naata."},{"book":"LINJIILA MATTA","chapter":"23","verse":"14","text":"«Bone wonanii on, yo faasiqiiɓe, ɗun ko onon jannooɓe fii Sariya on e Fariisiyaaɓe ɓen, ɓay hiɗon jatta galleeji keynguuɓe, hiɗon juutina julɗe fii yiingo. Sabu ɗun on heɓoyay ɲaawooje ɓurɗe sattuɗe."},{"book":"LINJIILA MATTA","chapter":"23","verse":"15","text":"«Bone wonanii on, yo faasiqiiɓe, ɗun ko onon jannooɓe fii Sariya on e Fariisiyaaɓe ɓen, ɓay hiɗon jinda ka baharu e ka leydi fii silmingol gooto. Nde on silmi, waɗon mo ɓiɗɗo jahannama nde laabi ɗiɗi ɓuri ko mon kon!"},{"book":"LINJIILA MATTA","chapter":"23","verse":"16","text":"«Bone wonanii on, yo bumɓe ɗowooɓe, wi'a: ‹Si goɗɗo woondirii *juulirde mawnde nden, haray hinaa huunde. Kono si goɗɗo woondirii kaŋŋe juulirde mawnde nden, haray ɗun farlike mo.›"},{"book":"LINJIILA MATTA","chapter":"23","verse":"17","text":"Ko onon yo njofooɓe e bumɓe! Ko honɗun ɓuri mawnude hakkunde kaŋŋe ɗen e juulirde mawnde laɓɓinnde kaŋŋe ɗen nden?"},{"book":"LINJIILA MATTA","chapter":"23","verse":"18","text":"Maaɗun hiɗon wi'a: Si goɗɗo woondirii *layyorde nden, haray ɗun hinaa huunde, kono si goɗɗo woondirii ko sakkaa kon ka hoore layyorde, haray ɗun farlike mo."},{"book":"LINJIILA MATTA","chapter":"23","verse":"19","text":"Ko onon yo bumɓe, ko honɗun ɓuri mawnude hakkunde ko sakkaa kon e layyorde laɓɓinaynde ko sakkaa kon?"},{"book":"LINJIILA MATTA","chapter":"23","verse":"20","text":"Awa, kala on woondirɗo layyorde nden, haray o woondirii nde, kayre e kala ko woni e mayre."},{"book":"LINJIILA MATTA","chapter":"23","verse":"21","text":"Awa kadi kala woondirɗo juulirde mawnde nden, haray o woondirii nde, kayre e Hoɗuɗo e mayre on."},{"book":"LINJIILA MATTA","chapter":"23","verse":"22","text":"Kala woondirɗo kammu ngun kadi, haray o woondirii jullere laamu Alla nden e Jooɗiiɗo e mayre on."},{"book":"LINJIILA MATTA","chapter":"23","verse":"23","text":"«Bone wonanii on, yo faasiqiiɓe, ɗun ko onon jannooɓe fii Sariya on e Fariisiyaaɓe ɓen, ɓay hiɗon ittana naana e suukooran e ɲamaku farilla, hara hiɗon welsindanii ko ɓuri hittude kon ka Sariya, ɗun ko peewal ngal e yurmeende nden e sella-findeyaagal ngal. Hara-le ko ɗun haanunoɗon jokkude, tawa kadi on welsindaaki e ko heddii kon."},{"book":"LINJIILA MATTA","chapter":"23","verse":"24","text":"Ko onon yo bumɓe ɗowooɓe, sukkitooɓe buubii ka yarata, hara-le on moɗay ngelooba!"},{"book":"LINJIILA MATTA","chapter":"23","verse":"25","text":"«Bone wonanii on, yo faasiqiiɓe, ɗun ko onon jannooɓe fii Sariya on e Fariisiyaaɓe ɓen, ɓay ko ɓaawo miranji ɗin tun laɓɓinton, hara hiɗi heewi miile e angal waawugol hoore mun."},{"book":"LINJIILA MATTA","chapter":"23","verse":"26","text":"Ko onon yo Fariisiyaaɓe bumɓe, adee laɓɓinon taho nder miranji ɗin, fii no ɓaawo on kadi laaɓira."},{"book":"LINJIILA MATTA","chapter":"23","verse":"27","text":"«Bone wonanii on, yo faasiqiiɓe, ɗun ko onon jannooɓe fii Sariya on e Fariisiyaaɓe ɓen, ɓay hiɗon wa'i wa genaale rawninaaɗe fotuɗe e kene, hara nder majje on no heewi tew ƴi'e mayɓe e kala noone tuundi."},{"book":"LINJIILA MATTA","chapter":"23","verse":"28","text":"Onon kadi ko nii! Ka kene hiɗon wa'ani yimɓe ɓen wa feewuɓe, kono hara ka nder hiɗon heewi faasiqankaaku e angal peewal."},{"book":"LINJIILA MATTA","chapter":"23","verse":"29","text":"«Bone wonanii on, yo faasiqiiɓe, ɗun ko onon jannooɓe fii Sariya on e Fariisiyaaɓe ɓen, ɓay hiɗon maha maandina genaale annabaaɓe ɓen, para kadi maandeeji genaale feewuɓe ɓen,"},{"book":"LINJIILA MATTA","chapter":"23","verse":"30","text":"hara kadi hiɗon wi'a: ‹Si tawno meɗen woodanoo e tawnde baabiraaɓe amen ɓen, men wontidataano e maɓɓe fii hibbugol ƴiiƴan annabaaɓe ɓen.›"},{"book":"LINJIILA MATTA","chapter":"23","verse":"31","text":"Ko nii wonɗon seeditorde e hoore mon tigi, wonde ko on ɓiɓɓe ɓen warunooɓe annabaaɓe ɓen."},{"book":"LINJIILA MATTA","chapter":"23","verse":"32","text":"Awa juurinee sariyaare baabiraaɓe mon ɓen!"},{"book":"LINJIILA MATTA","chapter":"23","verse":"33","text":"«Ko onon, yo bolle, iwdi kuura! Ko honno non daɗirton donkinireede jahannama?"},{"book":"LINJIILA MATTA","chapter":"23","verse":"34","text":"Ko ɗun waɗi si miɗo naɓande on annabaaɓe e faamuɓe e jannooɓe, waroyon woɓɓe, fempon woɓɓe, foccon ɓeya ka juulirɗe mon, cukkoɗon ɓe gila e saare heɓi e saare,"},{"book":"LINJIILA MATTA","chapter":"23","verse":"35","text":"fii yo ƴiiƴan kala feewuɗo hibbaaɗan yantu e hoore mon, ɗun non ko gila e ƴiiƴan Haabiila ɗan, on feewuɗo, haa addani e ƴiiƴan Zakariyaa, oo ɓiɗɗo oo wi'eteeɗo Berekiiya, on mo warunoɗon hakkunde layyorde nden e juulirde mawnde nden,"},{"book":"LINJIILA MATTA","chapter":"23","verse":"36","text":"ko fii ka haqiiqa mi andinii on, ɗun fow yantoyay e hoore nguu jamaanu."},{"book":"LINJIILA MATTA","chapter":"23","verse":"37","text":"«Ee Yerusalaam! Ee Yerusalaam! Ko an yo saare sahinbinoore annabaaɓe, wariroore nelaaɓe e mun kaaƴe! Ko haa honto mi faalanoo mooɓude ɓee fayɓe maa wano gertogal mooɓirta coppi e ley gabitti mun, e hin-le on jaɓaali ɗun!"},{"book":"LINJIILA MATTA","chapter":"23","verse":"38","text":"Awa nokkuure mon nden eggaama, nde caabii!"},{"book":"LINJIILA MATTA","chapter":"23","verse":"39","text":"Ko fii mi andinii on, on yiitataa lan haa ɲande wi'oyton: ‹Yo barki wonan oo wonɗo arude e innde Joomiraaɗo on!› »"}]}