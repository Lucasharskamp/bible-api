{"data":[{"book":"2 Beresosɛm","chapter":"15","verse":"1","text":"Na Onyankopɔn honhom baa Oded babarima Asaria so,"},{"book":"2 Beresosɛm","chapter":"15","verse":"2","text":"na opue kohyiaa ɔhene Asa a ofi akono reba no. Ɔteɛɛ mu guu Asa so se, “Tie me, Asa, Yudamanfo nyinaa ne Benyamin muntie. Mmere dodow a mo ne Awurade te no, ɔno nso ne mo bɛtena. Bere biara a mobɛhwehwɛ no no, mubehu no. Nanso sɛ mugyaw no a, ɔno nso begyaw mo."},{"book":"2 Beresosɛm","chapter":"15","verse":"3","text":"Teteete no, na Israel nni nokware Nyankopɔn no, na wonni ɔsɔfo a ɔbɛkyerɛkyerɛ wɔn, na wonni Onyankopɔn mmara nso."},{"book":"2 Beresosɛm","chapter":"15","verse":"4","text":"Nanso bere biara a mobɛkɔ ahohia mu na mobɛkɔ Awurade Israel Nyankopɔn nkyɛn, na moahwehwɛ no no, muhuu no."},{"book":"2 Beresosɛm","chapter":"15","verse":"5","text":"Saa esum bere no mu, na akwantu yɛ hu. Na ɔhaw wɔ ɔman no afanan nyinaa."},{"book":"2 Beresosɛm","chapter":"15","verse":"6","text":"Akodi baa ɔman ne ɔman ntam, kuropɔn ne kuropɔn ntam, efisɛ Awurade maa ɔhaw ahorow bebree baa mo so."},{"book":"2 Beresosɛm","chapter":"15","verse":"7","text":"Na afei, mo Yuda mmarima, mo ho nyɛ den, munnya akokoduru, na mubenya mo adwumayɛ so akatua.”"},{"book":"2 Beresosɛm","chapter":"15","verse":"8","text":"Bere a Asa tee saa asɛm yi fii odiyifo Asaria nkyɛn no, onyaa akokoduru, yiyii ahoni a ɛwɔ Yuda asase so ne Benyamin nyinaa ne nkurow a wako afa a ɛwowɔ Efraim bepɔw nsase so no so. Osiesiee Awurade afɔremuka a na esi Awurade Asɔredan ntwironoo anim no."},{"book":"2 Beresosɛm","chapter":"15","verse":"9","text":"Afei, Asa frɛfrɛɛ nnipa a wɔwɔ Yuda ne Benyamin nyinaa. Ɔfrɛɛ nnipa a wofi Efraim, Manase ne Simeon a wɔabɛtena wɔn mu no nso. Bebree tutu kɔtenaa Yuda wɔ Ɔhene Asa bere so, efisɛ wohuu sɛ Awurade, ne Nyankopɔn, ka ne ho."},{"book":"2 Beresosɛm","chapter":"15","verse":"10","text":"Ɛrekɔ ɔsram a ɛto so abiɛsa awiei no mu a na Asa adi ade mfe dunum no, nnipa no boaa wɔn ho ano wɔ Yerusalem."},{"book":"2 Beresosɛm","chapter":"15","verse":"11","text":"Saa da no, wɔde mmoa a wɔkyekyeree wɔn ɔko mu no bi bɔɔ Awurade afɔre. Na mmoa no dodow yɛ anantwi ahanson a nguan ne mmirekyi nso dodow yɛ mpem ason."},{"book":"2 Beresosɛm","chapter":"15","verse":"12","text":"Afei, wofi wɔn koma ne wɔn kra nyinaa mu yɛɛ apam sɛ wɔbɛhwehwɛ Awurade, wɔn agyanom Nyankopɔn."},{"book":"2 Beresosɛm","chapter":"15","verse":"13","text":"Wɔpenee so se, obiara a ɔbɛpo Awurade, wɔn agyanom Nyankopɔn no, wobekum no, sɛ onnyinii anaa wanyin, sɛ ɔyɛ ɔbarima anaa ɔbea."},{"book":"2 Beresosɛm","chapter":"15","verse":"14","text":"Wɔhyɛn ntorobɛnto ne mmɛn denneennen, de dii Awurade nokwaredi ntam no ho adanse."},{"book":"2 Beresosɛm","chapter":"15","verse":"15","text":"Wɔn nyinaa ani gyee saa apam yi ho, efisɛ wofi wɔn koma nyinaa mu na ɛyɛe. Wɔpere hwehwɛɛ Onyankopɔn, na wohuu no. Na Awurade maa wɔn ahomegye fii wɔn atamfo a wɔwɔ afanan nyinaa nsam."},{"book":"2 Beresosɛm","chapter":"15","verse":"16","text":"Mpo ɔhene Asa tuu ne nena baa Maaka fii ahemmeagua no so, efisɛ osii Asera nnua a ɛyɛ atantanne. Otwaa dua no, bubuu mu, hyew no wɔ Kidron bon mu."},{"book":"2 Beresosɛm","chapter":"15","verse":"17","text":"Ɛwɔ mu sɛ wɔantutu abosonsom nsɔre so no nyinaa amfi Israel de, nanso Asa de ne ho nyinaa maa Awurade ne nkwanna nyinaa."},{"book":"2 Beresosɛm","chapter":"15","verse":"18","text":"Ɔde dwetɛ ne sikakɔkɔɔ ne nneɛma ahorow a ɔne nʼagya de maa Awurade no baa Onyankopɔn Asɔredan no mu."},{"book":"2 Beresosɛm","chapter":"15","verse":"19","text":"Enti ɔko ansi bio kosii Asa adedi afe a ɛto so aduasa anum no so."}]}