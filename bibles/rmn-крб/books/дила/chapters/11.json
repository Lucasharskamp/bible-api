{"data":[{"book":"Дила","chapter":"11","verse":"1","text":"О апостоля тай о пхрала андэ Иудея шунлэ одолэстар, кай о наиудея пакянилэ э Дэвлэски збораки."},{"book":"Дила","chapter":"11","verse":"2","text":"Оничин, кана о Пётар ало андэ Иерусалими, о пакялэ, савэнги кердэ абризания, лилэ тэ асан лэстар."},{"book":"Дила","chapter":"11","verse":"3","text":"— Ту санас одолэндэ, савэнги на кердэ абризания, тай хасас лэнца, — пхэнэнас он."},{"book":"Дила","chapter":"11","verse":"4","text":"Дэчи о Пётар пал екхаврэстэ лиляс тэ галярэл лэнги, сар алаи уло."},{"book":"Дила","chapter":"11","verse":"5","text":"— Мэ сомас андэ диз ки Яффа тай мангавас э Дэвлэс, — пхэнляс ов, — тай адава вахыти мандэ сас дикхипэ: сар баро басмас, саво катар штар четя фулелас опрал доврус отхэ, катэ мэ сомас."},{"book":"Дила","chapter":"11","verse":"6","text":"Дикхлём андэ лэстэ, мэ дикхлём штарэчянгенги гайванен э пхуякерэн тай э вэшэскерэн, тай одолэн, савэ балакадиен, тай чириклен."},{"book":"Дила","chapter":"11","verse":"7","text":"Дэчи мэ шунлём сэси, саво пхэнэлас манги: «Ущи, Пётар, чин тай ха»."},{"book":"Дила","chapter":"11","verse":"8","text":"Мэ пхэнлём: «На-на, Сагбуса! Били екхвар мэ на лилём андэ муй ништо гарами я нашужо»."},{"book":"Дила","chapter":"11","verse":"9","text":"О сэси опрал пхэнляс манги дуйто рази: «Ма пхэн гарами одолэски, со о Дэл шужардяс»."},{"book":"Дила","chapter":"11","verse":"10","text":"Аякха сас пхэнло тривал, тай дэчи о басмас сас генэ ваздино опрэ."},{"book":"Дила","chapter":"11","verse":"11","text":"Одова вахыти ко кхер, катэ мэ сомас, тэрдилэ трин мурша, бичялдэ мандэ андар Кесария."},{"book":"Дила","chapter":"11","verse":"12","text":"О Духос пхэнляс манги тэ джяв лэнца тай тэ на пхучяв. Аки ли акала шов пхрала гелэ манца, тай амэ алям андэ кхер одолэстэ, кон ман диняс икос."},{"book":"Дила","chapter":"11","verse":"13","text":"Ов пхукавдяс амэнги одолэстар, сар ов дикхляс андэ пэ кхерэстэ миляикес. О миляики пхэнляс лэски: «Бичял манушэн андэ Яффа пал Симон, савэски пхэнэн Пётар,"},{"book":"Дила","chapter":"11","verse":"14","text":"тай ов кан пхэнэл тумэнги одолэстар, сар ту тай алаи тэ кхерутнэ кан овэн кутардимэна»."},{"book":"Дила","chapter":"11","verse":"15","text":"Кана мэ лилём тэ пхэнав, опэр лэндэ фулистино о Шужо Духос аякха, сар Ов фулистино буруни ли опэр амэндэ."},{"book":"Дила","chapter":"11","verse":"16","text":"Дэчи мандэ алэ ки годи о зборэс э Сагбуски: «О Иоанн болэлас панеса, ай тумэ кан овэн болдэ Шужэ Духоса»."},{"book":"Дила","chapter":"11","verse":"17","text":"Оничин, о Дэл тэ диняс лэн одова жэ башладипэ, со амэн, савэ пакянилэ андэ Сагбус Исус Христос, ай кон мэ асавко, тэ тэрдяв мамуй ко Дэл?"},{"book":"Дила","chapter":"11","verse":"18","text":"Кана он адава шунлэ, он тэныкисаилэ, ай дэчи махтадылар э Дэвлэс тай пхэнлэ:"},{"book":"Дила","chapter":"11","verse":"19","text":"Ай о пакялэ, нашлэ катар кувдипэ, саво уло андар Стэфан, алэ джи ки Финикия, Кипр тай Антиохия, пхукавэнас э Дэвлэски збора екх э иудеенги."},{"book":"Дила","chapter":"11","verse":"20","text":"Ай сарсавэ андар лэндэ, кай бэшэн андэ Кипр тай Кирени, алэ андэ Антиохия тай лилэ тэ пхукавэн Лошано Габэри катар Сагбус Исус ли э эллинистенги."},{"book":"Дила","chapter":"11","verse":"21","text":"О вас э Сагбуско сас лэнца, тай о бут пакянилэ тай болдинэпэс ко Сагбус."},{"book":"Дила","chapter":"11","verse":"22","text":"О габэри адалэстар ало джи ки кхангери андэ Иерусалими. Отхар бичялдэ андэ Антиохия э Варнавес."},{"book":"Дила","chapter":"11","verse":"23","text":"Кана о Варнава ало тай дикхляс э мила э Дэвлэски, ов лошасаило тай дэлас икос алаен тэ ачён шужэ илэса тай чяче э Сагбуски."},{"book":"Дила","chapter":"11","verse":"24","text":"О Варнава сас лачё мануш, пхэрдо Шужэ Духоса тай пакямаса, тай бут мануша алэ ко пакяпэ андэ Сагбус."},{"book":"Дила","chapter":"11","verse":"25","text":"Дэчи о Варнава гело андэ Тарс, тэ родэл отхэ э Савлэс."},{"book":"Дила","chapter":"11","verse":"26","text":"Тай кана ов аракхляс лэс, андяс лэс андэ Антиохия. Састо брэш он сас андэ антиохийски кхангери тай сиклярэнас бут дюняс. Андэ Антиохия э сиклярдэнги лилэ тэ пхэнэн «христианя»."},{"book":"Дила","chapter":"11","verse":"27","text":"Андэ адава вахыти андар Иерусалими андэ Антиохия алэ набут прарокя."},{"book":"Дила","chapter":"11","verse":"28","text":"О екх андар лэндэ, саво бучёлас Агав, ущино тай Духоса пхэнляс, кай опэр алаи ки пху кан овэл бари бокх, со ли уло андэ вахыти, кана сас о император Клавдий."},{"book":"Дила","chapter":"11","verse":"29","text":"Оничин о сиклярдэ гиндэ тэ бичялэн ярдыми э пхралэнги, кай бэшэн андэ Иудея, кастэ сокабор сас тэ дэл."},{"book":"Дила","chapter":"11","verse":"30","text":"Аякха он ли кердэ, бичялдэ э Варнавес тай э Савлэс тэ гелэн о кидинэ ловэ тай тэ дэн лэн ко барэ мануша."}]}