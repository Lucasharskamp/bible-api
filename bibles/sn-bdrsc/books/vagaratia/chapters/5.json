{"data":[{"book":"VaGaratia","chapter":"5","verse":"1","text":"Kristu akatisunungura kuti tive vakasununguka. Zvino, mirai nesimba, murege kuzviremedza zvakare nejoko routapwa."},{"book":"VaGaratia","chapter":"5","verse":"2","text":"Batai mashoko angu! Ini, Pauro, ndinokuudzai kuti kana muchidzingiswa, Kristu haachakosheswi kwamuri napaduku."},{"book":"VaGaratia","chapter":"5","verse":"3","text":"Uyezve, ndinotaura kumunhu wose anoda kudzingiswa kuti anofanira kuteerera murayiro wose."},{"book":"VaGaratia","chapter":"5","verse":"4","text":"Imi munoedza kururamisirwa nomurayiro makaparadzaniswa naKristu; makabva panyasha."},{"book":"VaGaratia","chapter":"5","verse":"5","text":"Asi nokutenda tinoshinga kwazvo kumirira kururama, kunova ndiko kwatine tariro nako kubudikidza noMweya."},{"book":"VaGaratia","chapter":"5","verse":"6","text":"Nokuti muna Kristu Jesu kudzingiswa kana kusadzingiswa hazvina maturo. Chinhu chinokosha chete ndiko kutenda kunozviratidza kubudikidza norudo."},{"book":"VaGaratia","chapter":"5","verse":"7","text":"Makanga muchimhanya nhangemutange yakanaka. Ndianiko akakudzivisai uye akakukonesai kuteerera chokwadi?"},{"book":"VaGaratia","chapter":"5","verse":"8","text":"Kugombedzera ikoko hakuna kubva kuna iye anokudanai."},{"book":"VaGaratia","chapter":"5","verse":"9","text":"Mbiriso shoma inovirisa chikanyiwa chose chakakanyiwa."},{"book":"VaGaratia","chapter":"5","verse":"10","text":"Ndinovimba muna She kuti hamuchazogamuchiri dzimwe pfungwa. Iyeye anokunyonganisai achazviripira mhaka yake, angava ani zvake."},{"book":"VaGaratia","chapter":"5","verse":"11","text":"Hama dzangu, kana ndichiri kuparidza nezvokudzingiswa, ko, ndichiri kutambudzirwei hangu? Naizvozvo kugumbusa kwomuchinjikwa kwabviswa."},{"book":"VaGaratia","chapter":"5","verse":"12","text":"Kana vari vaya vanokukuchidzirai, ndaida hangu kuti vazvigure zvinhu zvavo."},{"book":"VaGaratia","chapter":"5","verse":"13","text":"Imi, hama dzangu, makadanwa kuti muve vakasununguka. Asi regai kushandisa rusununguko rwenyu munyama; asi shandiranai murudo."},{"book":"VaGaratia","chapter":"5","verse":"14","text":"Murayiro wose unobatanidzwa mumurayiro mumwe chete unoti: “Ude wokwako sezvaunozvida iwe.”"},{"book":"VaGaratia","chapter":"5","verse":"15","text":"Kana muchiramba muchirumana uye nokudyana, chenjererai kuti murege kuparadzana mumwe nomumwe wenyu."},{"book":"VaGaratia","chapter":"5","verse":"16","text":"Saka ndinoti, raramai noMweya, uye hamungazofadzi nyama nokuchiva kwayo."},{"book":"VaGaratia","chapter":"5","verse":"17","text":"Nokuti nyama inoshuva zvinopesana noMweya, uye Mweya anopesanawo nezvinoshuviwa nenyama. Izvi zvinorwisana pachazvo, kuti murege kuita zvamunoda."},{"book":"VaGaratia","chapter":"5","verse":"18","text":"Asi kana muchitungamirirwa noMweya, hamusi pasi pomurayiro."},{"book":"VaGaratia","chapter":"5","verse":"19","text":"Mabasa enyama ndiwo aya: upombwe, tsvina, utere;"},{"book":"VaGaratia","chapter":"5","verse":"20","text":"kunamata zvifananidzo, uroyi, ruvengo, gakava, godo, kutsamwa, kuzvikudza, kuparadzana, dzidziso dzakatsauka"},{"book":"VaGaratia","chapter":"5","verse":"21","text":"nokugodorana; kudhakwa, kutamba kwakaipa, nezvimwe zvakadaro. Ndinokuyambirai, sezvandakamboita kare kuti avo vana mararamiro iwaya havangagari nhaka youmambo hwaMwari."},{"book":"VaGaratia","chapter":"5","verse":"22","text":"Asi chibereko choMweya ndirwo rudo, mufaro, rugare, mwoyo murefu, unyoro, kunaka, kutendeka,"},{"book":"VaGaratia","chapter":"5","verse":"23","text":"kupfava uye kuzvidzora. Hakuna murayiro unopesana nezvizvi."},{"book":"VaGaratia","chapter":"5","verse":"24","text":"Avo vari vaKristu Jesu vakaroverera pamuchinjikwa nyama nokuchiva kwayo uye nezvainoshuva."},{"book":"VaGaratia","chapter":"5","verse":"25","text":"Sezvo tichirarama noMweya, ngatifambei noMweya."},{"book":"VaGaratia","chapter":"5","verse":"26","text":"Ngatiregei kuzvikudza, tichitsamwisana kana kuchiva zvevamwe."}]}