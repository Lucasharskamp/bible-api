{"data":[{"book":"Woshetswotsi","chapter":"3","verse":"1","text":"Ik aawu P'et'rosnat Yohansn Ik' k'oneef sa'aton aawitsi jed'i sa'aton Ik'moots boami,"},{"book":"Woshetswotsi","chapter":"3","verse":"2","text":"Manoknowere «Sheenga» err s'eegef fengesh iko fa'e b́tesh, b́shuwertson tuut dúr wottso ash iko ashaashwots aawu aawon de'ewaar manok ger bok'rofo, bí manoke bede'er Ik' moots kindiru ash ashaatse gizo b́ k'onfoni."},{"book":"Woshetswotsi","chapter":"3","verse":"3","text":"Ash han P'et'rosnat Yohansn Ik'i moots bokindfere bek't ms'uwatiyo booke b́k'oni."},{"book":"Woshetswotsi","chapter":"3","verse":"4","text":"Bowere ashman t'iwintsdek't s'iilt boere P'et'ros «Nomaants s'iile!» bí eti."},{"book":"Woshetswotsi","chapter":"3","verse":"5","text":"Bíwere booke ik jago b́ daatsituwok'o bí arere boon t'iwintsdek't b́ s'iili."},{"book":"Woshetswotsi","chapter":"3","verse":"6","text":"P'et'rosmó «Ambaaronat awntson deshatse, t detstsonmó neesh imetuwe, Nazrettso Iyesus Krstos shúútson tuur sha'owe!» bí et."},{"book":"Woshetswotsi","chapter":"3","verse":"7","text":"B́ k'ani kishonowere detsdek't tuuz b́k'ri, Manoor b́ tufonat b́ mak'tsi gimbon kup'b́wutsi."},{"book":"Woshetswotsi","chapter":"3","verse":"8","text":"Jobk' ettnuwere need'b́dek'i, Sha'eferowere bonton Ik'i moots b́ kindi, shaawefetst t'oolefetstnuwere Ik'o udi."},{"book":"Woshetswotsi","chapter":"3","verse":"9","text":"Ash jamonuwere sha'efetst Ik'onowere b́ udefere bobek'i."},{"book":"Woshetswotsi","chapter":"3","verse":"10","text":"«Sheeng fengesha» ett s'eegef Ik'i maa fengeshi ganoke bedek't giz k'onfo bí b́ wottsok'o danbok'ri, Bíyatsno wotts keewatse tuutson ayidek't adt dok etbowtsi."},{"book":"Woshetswotsi","chapter":"3","verse":"11","text":"Kashts ashman P'et'rosnat Yohansn atse k'aleratse ett detsdek't b́befere ash asho adt «Solomon ananefoka» eteef beyokoke bo maants wos'fere boami."},{"book":"Woshetswotsi","chapter":"3","verse":"12","text":"P'et'rosuwere ashuwotsi b́ bek'tsok'on boosh hank'owa bíet, Israe'el ashuwotso! Keewanatse tuutson eegoshe it adiri? Noon eegoshe t'iwints dek'at its'iliri? Noo no took kup'on wee noo sheeng fino nofiintsatse tuutson ashaan b́ sha'ituwok'o no k'altsok'o arefa itsha?"},{"book":"Woshetswotsi","chapter":"3","verse":"13","text":"3:13 Kesh. 3:15  No nihotsko, Abrahamko, Yisahak'ko, Ya'ak'obko Izar Izewer b́ naayi Iyesusi mangire, ernmó it bín P'ilat'os shinatse beshidek'at it imi, P'ilat'osuwere dab bín fakshk'ro b́ geere geeratsone it eti."},{"book":"Woshetswotsi","chapter":"3","verse":"14","text":"3:14 Mat. 27:15-23; Mar. 15:6-14; Luk'. 23:13-23; Yoh. 19:12-15  It S'ayinonat kááwu finetso geeratsone etaat kash údts iko itsh b́bitsetuwok'o it k'oni."},{"book":"Woshetswotsi","chapter":"3","verse":"15","text":"Kash imts wottsonowere it úd'i, Ik'onmó k'irotse bín b́ tuuzi, keewansh noo gawu noone."},{"book":"Woshetswotsi","chapter":"3","verse":"16","text":"It bek'iruwonat it dants ashaan kashat b́ kup'iye Iyesus shúútson daatsets imnetiyone, Iyesus shútson bí amantsatse tuutsonowere it únets shinatse s'een wotts jeeno daatsre."},{"book":"Woshetswotsi","chapter":"3","verse":"17","text":"«Andoor ti eshuwotso! it woor iti jishiruwotskok'o daron it k'altsok'o danfee"},{"book":"Woshetswotsi","chapter":"3","verse":"18","text":"Ik'onmó shinshin b́ nebiyi jametswots noonon ‹Krstos gond bek'o daatso bín geyife› ett bíaap'ts aap'o hank'on b́s'eentsi."},{"book":"Woshetswotsi","chapter":"3","verse":"19","text":"Eshe it morro itatse b́ t'afitwok'o naandrone err Doonzo maantsan aanoore."},{"book":"Woshetswotsi","chapter":"3","verse":"20","text":"Ik'oke it handrit dúro itsh wetuwee, Ik'o shin itsh b́ marat'tso Krstos Iyesusi itsh woshituwe."},{"book":"Woshetswotsi","chapter":"3","verse":"21","text":"Bí darotse b́ teshet Ik'o shin bík S'ayin nebiyiwots noonon b́ keewtsok'on dats jamo bí handrefetsoshee."},{"book":"Woshetswotsi","chapter":"3","verse":"22","text":"3:22 Iwi. 18:15; 18  Musewere hank'o etre, ‹Doonzo Izar Izewer taan b́ tuuztsok'on mank'o it eshuwotsitse Nebiyiyo itsh tuuzituwe, bí itsh b́ keewitu jamo k'ewere,"},{"book":"Woshetswotsi","chapter":"3","verse":"23","text":"3:23 Iwi. 18:19  Nebiyiman k'ewawu jamo ashotse k'aleyar b́ jamon t'afituwe.›"},{"book":"Woshetswotsi","chapter":"3","verse":"24","text":"Manats dabt Samu'el dúrtson teshts nebiyi jamwots, dúran jango mank'o keewurne."},{"book":"Woshetswotsi","chapter":"3","verse":"25","text":"3:25 Aze. 22:18  It nebiyiwotsi naatetuwots itne, mank'o Ik'o Abrahamsh ‹ash jamwots nnaaron deretúne› ett nonihotsnton b́ kindts taaro naatetuwots itne."},{"book":"Woshetswotsi","chapter":"3","verse":"26","text":"Mansh Ik'o b́guutso b́ wosh shin shino itshee b́ teshi, man b́ k'aluwere it ik ikon it took gond weeratse aanar it eree iti b́deerishe.»"}]}