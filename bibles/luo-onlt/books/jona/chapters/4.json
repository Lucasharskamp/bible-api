{"data":[{"book":"Jona","chapter":"4","verse":"1","text":"To Jona nokecho ahinya makoro ne oonge gi mor e chunye."},{"book":"Jona","chapter":"4","verse":"2","text":"Nolamo Jehova Nyasaye kowacho niya, “Yaye Jehova Nyasaye, donge ma e gima ne awacho kane pod an thurwa, ma bende ema nomiyo aringo piyo kachomo Tarshish, ne angʼeyo ni in Nyasaye ma jangʼwono kendo ma jakech, ihori mos kendo herani ogundho, Nyasaye maweyo kelo kum."},{"book":"Jona","chapter":"4","verse":"3","text":"Omiyo koro sani, yaye Jehova Nyasaye, kaw ngimana oa e piny nikech ber katho moloyo dongʼ kangima.”"},{"book":"Jona","chapter":"4","verse":"4","text":"To Jehova Nyasaye nodwoko niya, “Bende in gi ratiro mondo iyi owangʼ?”"},{"book":"Jona","chapter":"4","verse":"5","text":"Jona nowuok modhi obedo piny yor wuok chiengʼ mar dala maduongʼno, mi nogero kiru kanyo nobetie tipone koyweyo kendo korito neno gima dhi timore ne dalano."},{"book":"Jona","chapter":"4","verse":"6","text":"To Jehova Nyasaye nomiyo otanglo otwi modongo kendo oumo Jona mondo okel tipo ne wiye, ma dimi obed gi kwe, mi Jona nopongʼ gi mor kuom otanglono."},{"book":"Jona","chapter":"4","verse":"7","text":"To kane ochopo kogwen kinyne, Nyasaye ne omiyo kudni ochwoyo otanglono, mi notwo."},{"book":"Jona","chapter":"4","verse":"8","text":"Kane chiengʼ owuok gokinyi, Nyasaye nokelo yamo maliet moa yo wuok chiengʼ, mi chiengʼ ochamo wi Jona, kendo chiengʼno nomiyo dende onyosore. Kuom mano, nogombo mondo otho, kowacho niya, “Dine obedo maber katho moloyo bedo mangima.”"},{"book":"Jona","chapter":"4","verse":"9","text":"To Nyasaye nowachone Jona niya, “Bende in gi ratiro mar kecho nikech otanglo?”"},{"book":"Jona","chapter":"4","verse":"10","text":"To Jehova Nyasaye nowacho niya, “Isebedo kigeno kuom otangloni, mane ok irito kata ne ok imiyo dongo, ne owuok mi odongo otieno achiel, kendo otho otieno machielo."},{"book":"Jona","chapter":"4","verse":"11","text":"To an donge dakech Nineve dala maduongʼ man kod ji alufu mia achiel kod piero ariyo ma ok nyal pogo lwetgi ma korachwich gi ma koracham kaachiel kod jambgi mangʼeny?”"}]}