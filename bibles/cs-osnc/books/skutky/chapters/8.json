{"data":[{"book":"Skutky","chapter":"8","verse":"1-3","text":"Kristovi následovníci odnesli Štěpánovo tělo a pohřbili je. Církev byla velice zarmoucena jeho smrtí. Pro křesťany v Jeruzalémě nastaly zlé časy a všichni – kromě apoštolů – se rozptýlili po Judsku i Samařsku. Saul se teď chopil iniciativy: pronásledoval církev, vnikal do soukromých domů a dával zatýkat věřící muže a ženy, kteří se tam scházeli."},{"book":"Skutky","chapter":"8","verse":"4","text":"Ti, kdo uprchli z Jeruzaléma, se však neskrývali, ale na svých cestách šířili Boží poselství."},{"book":"Skutky","chapter":"8","verse":"5","text":"Filip, další ze sedmi zvolených pracovníků, se dostal do města Samaří a tam hlásal Krista."},{"book":"Skutky","chapter":"8","verse":"6","text":"Celé zástupy lidí mu pozorně naslouchaly, zvláště když se staly svědky Filipových mocných činů."},{"book":"Skutky","chapter":"8","verse":"7-8","text":"Uzdravil totiž mnoho posedlých, ochrnutých i chromých a město bylo brzo plné těchto radostných zpráv. Mnoho mužů i žen uvěřilo Filipově zvěsti o Božím království a o tom, kdo je Ježíš Kristus, a dávali se od něho pokřtít."},{"book":"Skutky","chapter":"8","verse":"9","text":"V Samaří žil také nějaký Šimon, který ze sebe dělal velkou osobnost, ale vlastně jen pletl Samařanům hlavu kouzelnými triky a magií."},{"book":"Skutky","chapter":"8","verse":"10-11","text":"Měl však velkou autoritu u prostých i významných lidí a obecně se soudilo, že jeho síla pochází od Boha."},{"book":"Skutky","chapter":"8","verse":"12-13","text":"Tento Šimon sledoval pozorně Filipa a zachvátila ho posvátná hrůza nad skutečnými zázraky, vykonanými Boží mocí. Vyznal víru v Krista, dal se pokřtít a skoro se od Filipa nehnul."},{"book":"Skutky","chapter":"8","verse":"14","text":"Apoštolové v Jeruzalémě se dověděli, že také Samařsko přijalo Boží zvěst, a vyslali tam Petra a Jana."},{"book":"Skutky","chapter":"8","verse":"15-16","text":"U Samařanů se zatím projevovala práce svatého Ducha tím, že se obraceli ke Kristu a byli pokřtěni. Petr a Jan se modlili, aby i samařským věřícím byla dána moc svatého Ducha."},{"book":"Skutky","chapter":"8","verse":"17","text":"Pak na ně kladli ruce a skutečně i skrze Samařany začala působit Boží moc."},{"book":"Skutky","chapter":"8","verse":"18","text":"Když Šimon viděl, co se dělo s lidmi, na které apoštolové položili ruce, přinesl jim peníze s prosbou:"},{"book":"Skutky","chapter":"8","verse":"19","text":"„Dejte i mně tu moc, abych mohl pokládáním rukou udělovat Ducha svatého!“"},{"book":"Skutky","chapter":"8","verse":"20","text":"Petr mu řekl: „Ty tvé peníze tě ještě přivedou do zatracení. Copak myslíš, že se takový Boží dar dá koupit?"},{"book":"Skutky","chapter":"8","verse":"21","text":"Předávat Ducha ti nepřísluší a ztrácíš i to, co jsi dostal, protože chceš jednat s Bohem nečestně."},{"book":"Skutky","chapter":"8","verse":"22","text":"Uznej, že je to tak, a pros Boha, snad ti tvůj špinavý úmysl odpustí."},{"book":"Skutky","chapter":"8","verse":"23","text":"Vidím, že v tobě hlodá závist a ještě nejsi osvobozen od své hříšné minulosti.“"},{"book":"Skutky","chapter":"8","verse":"24","text":"Šimon zahanbeně prosil: „Modlete se za mne, aby mne Pán nepotrestal.“"},{"book":"Skutky","chapter":"8","verse":"25","text":"Apoštolové také vykládali Kristova slova a dotvrzovali je tím, co na vlastní oči viděli. Také na zpáteční cestě do Jeruzaléma rozhlašovali evangelium po samařských vesnicích."},{"book":"Skutky","chapter":"8","verse":"26","text":"Filip dostal pokyn od Božího anděla: „Připrav se a jdi na silnici z Jeruzaléma do Gázy, tam, kde prochází pouští.“"},{"book":"Skutky","chapter":"8","verse":"27","text":"Filip se hned vydal na cestu. Brzy uviděl průvod etiopského hodnostáře, ministra financí kandaky, jak se tehdy nazývala vládkyně Etiopie a Súdánu. Byl v Jeruzalémě, aby vzýval Boha,"},{"book":"Skutky","chapter":"8","verse":"28","text":"a teď jel zpátky a na voze si četl svitek proroka Izajáše."},{"book":"Skutky","chapter":"8","verse":"29","text":"Boží Duch vnukl Filipovi: „Dohoň ten vůz!“"},{"book":"Skutky","chapter":"8","verse":"30","text":"Filip přiběhl k vozu a tu slyší, že si černoch nahlas předčítá z knihy Izajášových proroctví. Filip se zeptal: „Říká ti to něco?“"},{"book":"Skutky","chapter":"8","verse":"31","text":"Ministr mu odpověděl: „Neříká, potřeboval bych to vyložit. Pojď si ke mně sednout a pomoz mi!“"},{"book":"Skutky","chapter":"8","verse":"32","text":"Právě četl slova:"},{"book":"Skutky","chapter":"8","verse":"33","text":"Ponížili ho a nespravedlivě odsoudili."},{"book":"Skutky","chapter":"8","verse":"34","text":"Dvořan se zeptal Filipa: „Prosím tě, to mluvil prorok o sobě, nebo o někom jiném?“"},{"book":"Skutky","chapter":"8","verse":"35","text":"A tak Filip navázal na to prorocké slovo a ukázal, jak se vyplnilo na Ježíšovi."},{"book":"Skutky","chapter":"8","verse":"36","text":"Cestou přijeli k nějaké vodě. Dvořan zvolal: „Podívej se, voda! Mohl bych i já být pokřtěn?“"},{"book":"Skutky","chapter":"8","verse":"37","text":"Filip na to: „Jestliže jsi uvěřil celým srdcem, proč ne?“ A on vyznal: „Věřím, že Ježíš Kristus je Boží Syn.“"},{"book":"Skutky","chapter":"8","verse":"38","text":"Etiopský ministr dal příkaz k zastavení, vstoupil s Filipem do vody a ten ho pokřtil."},{"book":"Skutky","chapter":"8","verse":"39","text":"Když se vrátili na břeh, Kristův Duch způsobil, že se Filip ztratil dvořanovi z očí. Musel tedy pokračovat sám, ale měl velkou radost."},{"book":"Skutky","chapter":"8","verse":"40","text":"Filip se pak objevil v Azotu, prošel celým krajem až k Césareji a ve všech městech zvěstoval Ježíše."}]}