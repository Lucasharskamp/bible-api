{"data":[{"book":"Dunuɲa Fɔlɔna","chapter":"44","verse":"1","text":"Yusufu yi yamarini ito so a banxi xunna yii, a naxa, “Muxuni itoe e bɛnbɛnle rafe donseen na han e nɔɛ yatɛn naxan xalɛ. I mɔn xa e gbetin sa e bɛnbɛnle dɛ ra."},{"book":"Dunuɲa Fɔlɔna","chapter":"44","verse":"2","text":"I n ma igelengenna gbeti daxin fan sa e bolokadana bɛnbɛnla dɛ ra, e nun a murutu sara gbetina.” Yusufu feen naxan birin fala a banxi xunna xa, a yi na birin liga."},{"book":"Dunuɲa Fɔlɔna","chapter":"44","verse":"3","text":"Kuye to yiba e yi muxuni itoe yiiba. E yi siga e nun e sofanle."},{"book":"Dunuɲa Fɔlɔna","chapter":"44","verse":"4","text":"E yi mini taani. Koni e mi yi makuyaxi, Yusufu yi a fala a banxi xunna xa, a naxa, “Keli, i siga muxuni itoe fɔxɔ ra, i yi e suxu, i yi a fala e xa, i naxa, ‘Nanfera ɛ fe faɲin ɲɔxɔxi fe kobin na?"},{"book":"Dunuɲa Fɔlɔna","chapter":"44","verse":"5","text":"Nanfera ɛ n kanna igelengenna muɲaxi a a minma naxan yi, a yiimato sena? Ɛ bata fe ɲaxin liga na yi!’ ”"},{"book":"Dunuɲa Fɔlɔna","chapter":"44","verse":"6","text":"Banxi xunna to e yiren li, a yi xɛtɛ falani ito ma e xa."},{"book":"Dunuɲa Fɔlɔna","chapter":"44","verse":"7","text":"E yi a yabi, e naxa, “Nanfera nxu kanna fala sifani itoe tima? Nxu tan, i ya konyine mi nɔɛ na fe sifan ligɛ."},{"book":"Dunuɲa Fɔlɔna","chapter":"44","verse":"8","text":"Nxu gbetin naxan to bɛnbɛnle kui Kanan yi, nxu bata fa a ra. Nayi, nxu gbetin nun xɛmaan muɲama i kanna banxini di?"},{"book":"Dunuɲa Fɔlɔna","chapter":"44","verse":"9","text":"I na se keden peen to i ya konyi kedenna naxan yii, a xa faxa. Nxu tan fan yi findi mangana konyine ra.”"},{"book":"Dunuɲa Fɔlɔna","chapter":"44","verse":"10","text":"Mangana a banxi xunna yi a fala, a naxa, “Na bata fan, ɛ naxan falaxi na ra, n fan bata tin na ma. N na se keden peen to muxun naxan yii, na tan bata findi n ma konyin na, ɛ tan dɔnxɛne yi yiiba.”"},{"book":"Dunuɲa Fɔlɔna","chapter":"44","verse":"11","text":"E birin yi e bɛnbɛnle ragodo mafurɛn, e yi e rafulun."},{"book":"Dunuɲa Fɔlɔna","chapter":"44","verse":"12","text":"Banxi xunna yi e kui to, fɔlɔ dii saran ma sa dɔxɔ bolokadaan na. Igelengenna yi to Bunyamin ma bɛnbɛnla kui."},{"book":"Dunuɲa Fɔlɔna","chapter":"44","verse":"13","text":"E yi e domane yibɔ. E birin yi e goronne rate sofanle fari, e mɔn yi xɛtɛ taani."},{"book":"Dunuɲa Fɔlɔna","chapter":"44","verse":"14","text":"Yuda nun a xunyɛne yi xɛtɛ Yusufu a banxini, a mɔn yi dɛnaxan yi. E bira bɔxɔni a yɛtagi, e yɛtagin yi lan bɔxɔn ma."},{"book":"Dunuɲa Fɔlɔna","chapter":"44","verse":"15","text":"Yusufu yi a fala e xa, a naxa, “Nanfera ɛ ito ligaxi? Ɛ mi a kolon, a n tan muxu sifan nɔɛ feene kolonɲɛ nɛn yiimatoon xɔn?”"},{"book":"Dunuɲa Fɔlɔna","chapter":"44","verse":"16","text":"Yuda yi a yabi, a naxa, “N nanse falama n kanna xa? N lan n xa nanse fala? Nxu nɔɛ fixɛ di? Ala bata nxu tan i ya konyine to hakɛn xun ma. Nxu bata findi n kanna konyine ra, nxu nun igelengenna toxi muxun naxan yii.”"},{"book":"Dunuɲa Fɔlɔna","chapter":"44","verse":"17","text":"Yusufu yi a fala, a naxa, “N mi nɔɛ na fe sifan ligɛ! Igelengenna toxi muxun naxan yii, na nan n ma konyin na, koni ɛ tan, ɛ xɛtɛ bɔɲɛ xunbenli ɛ baba fɛma.”"},{"book":"Dunuɲa Fɔlɔna","chapter":"44","verse":"18","text":"Na xanbi ra, Yuda yi a maso a ra, a yi a fala a xa, a naxa, “N bata i mafan n kanna, a lu n tan i ya konyin xa falan ti n kanna xa. I bɔɲɛn nama te i ya konyin xili ma, bayo i luxi nɛn alo Misiran Mangana."},{"book":"Dunuɲa Fɔlɔna","chapter":"44","verse":"19","text":"N kanna bata yi nxu tan i ya konyine maxɔdin, a a fala, a naxa, ‘Ɛ baba na yi, xanamu ɛ xunyɛna?’"},{"book":"Dunuɲa Fɔlɔna","chapter":"44","verse":"20","text":"Nxu yi n kanna yabi, nxu naxa, ‘Nxu baba forixin na yi, e nun nxu xunyɛna, a naxan sɔtɔxi xɛmɛ foriyani. A tada bata faxa, a kedenna nan fa luxi a nga a diin na, a rafan a baba ma.’ ”"},{"book":"Dunuɲa Fɔlɔna","chapter":"44","verse":"21","text":"“I bata a fala i ya konyine xa, i naxa, ‘Ɛ fa a ra n fɛma alogo n xa a to n yɛɛn na.’"},{"book":"Dunuɲa Fɔlɔna","chapter":"44","verse":"22","text":"Nxu yi n kanna yabi, nxu naxa, ‘Dii ɲɔrɛni ito mi kelɛ a baba dɛxɔn ma, xa a keli na, a baba faxama nɛn.’"},{"book":"Dunuɲa Fɔlɔna","chapter":"44","verse":"23","text":"Koni, i yi a fala i ya konyine xa, i naxa, ‘Xa ɛ nun ɛ xunyɛn birin mi fa, ɛ mi n yɛtagin toɛ sɔnɔn.’"},{"book":"Dunuɲa Fɔlɔna","chapter":"44","verse":"24","text":"Nxu to siga n baba konni, i ya konyina, nxu yi i tan n kanna dɛntɛgɛn sa a xa.”"},{"book":"Dunuɲa Fɔlɔna","chapter":"44","verse":"25","text":"“Nxu baba yi a fala, a naxa, ‘Ɛ siga ɛ sa donsena nde sara en xa.’"},{"book":"Dunuɲa Fɔlɔna","chapter":"44","verse":"26","text":"Nxu yi a yabi, nxu naxa, ‘Nxu mi nɔɛ sigɛ xa nxu nun nxu xunyɛn birin mi a ra. Nxu sigɛ nɛn xa nxu birin na a ra. Xa na mi a ra nxu mi nɔɛ xɛmɛni ito yɛtagin toɛ.’"},{"book":"Dunuɲa Fɔlɔna","chapter":"44","verse":"27","text":"I ya konyina, nxu baba a fala nɛn nxu xa, a naxa, ‘Ɛ a kolon n ma ɲaxanla dii xɛmɛ firin nan barixi n xa."},{"book":"Dunuɲa Fɔlɔna","chapter":"44","verse":"28","text":"Kedenna kelixi nɛn n xun ma, n mirixi a ma yanyina nde suben bata a yibɔ, bayo han iki n munma a to."},{"book":"Dunuɲa Fɔlɔna","chapter":"44","verse":"29","text":"Xa ɛ ito fan tongo n xun ma, fe ɲaxina nde yi a sɔtɔ, ɛ n nagodoma sɔxɔlɛni nɛn laxira yi nxu nun n ma fuge fixɛne.’ ”"},{"book":"Dunuɲa Fɔlɔna","chapter":"44","verse":"30","text":"“Iki xa n xɛtɛ n baba yireni, i ya konyina, xa nxu nun diidini ito mi a ra,"},{"book":"Dunuɲa Fɔlɔna","chapter":"44","verse":"31","text":"n baba faxama nɛn bayo a nii lutin nan a diin na, Bunyamin. A na a to diidini ito mi faxi, i ya konyine bata e baba ragodo nayi sɔxɔlɛni laxira yi e nun a fuge fixɛne."},{"book":"Dunuɲa Fɔlɔna","chapter":"44","verse":"32","text":"Bayo, n tan, i ya konyina a yɛtɛ dɔxi nɛn tolimani diidini ito a fe ra. N bata yi a fala n baba xa, n naxa, ‘Xa n mi xɛtɛ a ra i yireni, n findima sɔnmaan nan na n baba mabinni habadan.’ ”"},{"book":"Dunuɲa Fɔlɔna","chapter":"44","verse":"33","text":"“Iki n bata i mafan, i ya konyin xa lu diidini ito ɲɔxɔni alo n kanna a konyina, alogo diidini ito nun a tadane birin xa siga."},{"book":"Dunuɲa Fɔlɔna","chapter":"44","verse":"34","text":"N nɔɛ sigɛ n baba yireni di, xa nxu nun diidini ito birin mi a ra? N mi nɔɛ n yɛɛn tiyɛ na sunun na naxan n baba suxɛ.”"}]}