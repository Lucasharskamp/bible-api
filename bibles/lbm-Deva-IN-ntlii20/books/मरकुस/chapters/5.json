{"data":[{"book":"मरकुस","chapter":"5","verse":"1","text":"यीशु अऊर ओको चेला गलील की झील को ओन पार गिरासेनियों प्रदेश म पहुंच्यो,"},{"book":"मरकुस","chapter":"5","verse":"2","text":"जब यीशु डोंगा पर सी उतरयो, त तुरतच एक आदमी कब्रस्थान सी बाहेर निकल क आयो। जेको म दुष्ट आत्मा होती ओख मिल्यो"},{"book":"मरकुस","chapter":"5","verse":"3","text":"अऊर ऊ कब्रस्थान म रहत होतो। अऊर कोयी ओख संकली सी भी बान्ध नहीं सकत होतो,"},{"book":"मरकुस","chapter":"5","verse":"4","text":"कहालीकि ऊ बार-बार बेड़ियों अऊर संकली सी बान्ध्यो गयो होतो, पर ओन संकली ख तोड़ दियो अऊर हाथ अऊर पाय की बेड़ियों को टुकड़ा टुकड़ा कर दियो होतो, अऊर कोयी ओख वश म नहीं कर सकत होतो।"},{"book":"मरकुस","chapter":"5","verse":"5","text":"ऊ लगातार रात-दिन कब्रस्थान अऊर पहाड़ी म फिरत होतो, अऊर अपनो आप ख गोटा सी घायल करत होतो।"},{"book":"मरकुस","chapter":"5","verse":"6","text":"ऊ दूर सी यीशु ख देख क दवड़्यो, अऊर ओको पाय पर घुटना को बल गिर पड़्यो,"},{"book":"मरकुस","chapter":"5","verse":"7","text":"अऊर ऊचो आवाज सी चिल्लाय क कह्यो, “हे यीशु, परमप्रधान परमेश्वर को बेटा, मोख तोरो सी का काम? मय तोख परमेश्वर की कसम देऊ हय कि मोख सजा मत दे।”"},{"book":"मरकुस","chapter":"5","verse":"8","text":"कहालीकि यीशु न ओको सी कह्यो होतो, “हे दुष्ट आत्मा, यो आदमी म सी निकल जा!”"},{"book":"मरकुस","chapter":"5","verse":"9","text":"यीशु न ओको सी पुच्छ्यो, “तोरो का नाम हय?”"},{"book":"मरकुस","chapter":"5","verse":"10","text":"अऊर ओन यीशु सी बहुत बिनती करी, “हम्ख बुरी आत्मावों ख यो जागा सी बाहेर मत भेज।”"},{"book":"मरकुस","chapter":"5","verse":"11","text":"उत पहाड़ी को ढलान पर डुक्करों को एक बड़ो झुण्ड चर रह्यो होतो।"},{"book":"मरकुस","chapter":"5","verse":"12","text":"येकोलायी बुरी आत्मा न यीशु सी बिनती कर क् कह्यो, “हम्ख उन डुक्करों म भेज दे कि हम उन्को अन्दर समाय जाबो।”"},{"book":"मरकुस","chapter":"5","verse":"13","text":"येकोलायी ओन उन्ख आज्ञा दियो अऊर दुष्ट आत्मा निकल क डुक्करों को अन्दर समाय गयी अऊर डुक्करों को जो झुण्ड, लग-भग दोय हजार होतो, ढलान पर सी झील म गिर क डुब मरयो।"},{"book":"मरकुस","chapter":"5","verse":"14","text":"उन डुक्करों ख चरावन वालो न खेतो सी दौड़ क नगर अऊर गांवो म समाचार सुनायो, अऊर जो घटना घटी होती, लोग ओख देखन आयो।"},{"book":"मरकुस","chapter":"5","verse":"15","text":"तब हि यीशु को जवर आयो, अऊर ऊ आदमी ख जेको म दुष्ट आत्मायें होती, जेको म सेना समायी होती, कपड़ा पहिन क अच्छो अवस्था म बैठ्यो देख क डर गयो।"},{"book":"मरकुस","chapter":"5","verse":"16","text":"जिन लोगों न ओख देख्यो होतो, ओको म दुष्ट आत्मायें होती, अऊर डुक्करों को पूरो हाल उन्ख बतायो।"},{"book":"मरकुस","chapter":"5","verse":"17","text":"तब हि यीशु सी बिनती कर क् कहन लग्यो कि हमरो सरहद सी चली जा।"},{"book":"मरकुस","chapter":"5","verse":"18","text":"जब यीशु डोंगा पर चढ़न लग्यो त ऊ आदमी जेको म दुष्ट आत्मायें होती, ओको सी बिनती करन लग्यो, “मोख अपनो संग चलन दे।”"},{"book":"मरकुस","chapter":"5","verse":"19","text":"पर यीशु न ओख जान नहीं दियो। अऊर ओको सी कह्यो, “अपनो घर जाय क अपनो लोगों ख बताव कि तोरो पर दया कर क् प्रभु न तोरो लायी कसो बड़ो काम करयो हय।”"},{"book":"मरकुस","chapter":"5","verse":"20","text":"ऊ जाय क दस नगर को बड़ो शहर दिकापुलिस म यो बात को प्रचार करन लग्यो कि यीशु न मोरो लायी कसो बड़ो काम करयो हय; अऊर सब लोग अचम्भा करत होतो।"},{"book":"मरकुस","chapter":"5","verse":"21","text":"जब यीशु डोंगा सी ओन पार गयो, त एक बड़ी भीड़ ओको आजु बाजू जमा भय गयी। अऊर ऊ झील को किनार पर होतो।"},{"book":"मरकुस","chapter":"5","verse":"22","text":"याईर नाम को आराधनालय को मुखिया म सी एक लोग आयो, अऊर यीशु ख देख क ओको पाय पर गिर पड़्यो,"},{"book":"मरकुस","chapter":"5","verse":"23","text":"अऊर यो कह्य क ओको सी बहुत बिनती करी, “मोरी छोटी बेटी बीमार हय: तय आय क ओको पर हाथ रख कि वा चंगी होय क जीन्दी रहे।”"},{"book":"मरकुस","chapter":"5","verse":"24","text":"तब यीशु ओको संग गयो; अऊर बड़ी भीड़ ओको पीछू चलन लगी, यहां तक कि लोगों कि भीड़ ओको पर गिर पड़त होती।"},{"book":"मरकुस","chapter":"5","verse":"25","text":"एक बाई होती, जेक बारा साल सी खून बहन कि बीमारी होती।"},{"book":"मरकुस","chapter":"5","verse":"26","text":"ओन बहुत दु:ख उठायो अऊर बहुत डाक्टरों सी इलाज करवायो, अऊर अपनो सब पैसा खर्च करन पर भी ओख कुछ फायदा नहीं मिल्यो, पर अऊर भी बीमारी भय गयी।"},{"book":"मरकुस","chapter":"5","verse":"27","text":"ओन यीशु को बारे म ओकी चर्चा सुनी, येकोलायी भीड़ म ओको पीछू सी आयी अऊर ओको कपड़ा ख छूय लियो,"},{"book":"मरकुस","chapter":"5","verse":"28","text":"कहालीकि वा कहत होती, “यदि मय ओको कपड़ाच ख छूय लेऊ, त चंगी होय जाऊं।”"},{"book":"मरकुस","chapter":"5","verse":"29","text":"अऊर तुरतच ओको खून बहनो बन्द भय गयो, अऊर ओन अपनो शरीर म जान लियो कि मय वा बीमारी सी अच्छी भय गयी हय।"},{"book":"मरकुस","chapter":"5","verse":"30","text":"यीशु न तुरतच अपनो आप म जान लियो कि मोरो म सी सामर्थ निकली हय, अऊर भीड़ म पीछू मुड़ क पुच्छ्यो, “मोरो कपड़ा ख कौन न छूयो?”"},{"book":"मरकुस","chapter":"5","verse":"31","text":"ओको चेलावों न ओको सी कह्यो, “तय देखय हय कि भीड़ तोरो पर गिर पड़य हय, अऊर तय कह्य हय कि कौन न मोख छूयो?”"},{"book":"मरकुस","chapter":"5","verse":"32","text":"पर यीशु न ओख देखन लायी जेन यो काम करयो होतो, चारयी तरफ देख्यो।"},{"book":"मरकुस","chapter":"5","verse":"33","text":"तब वा बाई यो जान क कि मोरी कसी भलायी भयी हय, डरती अऊर कापती आयी, अऊर ओको पाय पर घुटना को बल गिर क ओख सब सच्चायी बताय दियो।"},{"book":"मरकुस","chapter":"5","verse":"34","text":"यीशु न ओको सी कह्यो, “मोरी बेटी, तोरो विश्वास न तोख चंगो करयो हय: शान्ति सी जा, अऊर अपनी यो बीमारी सी बची रह्य।”"},{"book":"मरकुस","chapter":"5","verse":"35","text":"जब यीशु कह्य रह्यो होतो कि आराधनालय को मुखिया को घर सी लोगों न आय क कह्यो, “तोरी बेटी त मर गयी, अब गुरु ख कहालीकि परेशान करय हय?”"},{"book":"मरकुस","chapter":"5","verse":"36","text":"पर यीशु न उन्की बात नहीं सुनी पर उन्की बात पर ध्यान नहीं दियो, अऊर आराधनालय को मुखिया सी कह्यो। “मत डर; केवल विश्वास रख।”"},{"book":"मरकुस","chapter":"5","verse":"37","text":"अऊर ओन पतरस, याकूब, अऊर याकूब को भाऊ यूहन्ना ख छोड़ क, अऊर कोयी ख भी अपनो संग आवन नहीं दियो।"},{"book":"मरकुस","chapter":"5","verse":"38","text":"याईर अधिकारी को घर म जाय क यीशु न, लोगों ख भ्रमित अवस्था म बहुत रोवत अऊर चिल्लावत देख्यो।"},{"book":"मरकुस","chapter":"5","verse":"39","text":"तब ओन घर को अन्दर जाय क उन सी कह्यो, “तुम कहाली भ्रम म हय? कहाली रोवय हय? बेटी मरी नहीं, पर वा सोय रही हय।”"},{"book":"मरकुस","chapter":"5","verse":"40","text":"हि ओकी मजाक उड़ावन लग्यो, येकोलायी ओन सब ख बाहेर निकाल क बेटी को माय-बाप अऊर अपनो तीन चेलावों को संग ऊ कमरा को अन्दर गयो, जित बेटी पड़ी होती।"},{"book":"मरकुस","chapter":"5","verse":"41","text":"अऊर बेटी को हाथ पकड़ क ओको सी कह्यो, “तलीता कूमी!” जेको मतलब आय, “हे बेटी, मय तोरो सी कहूं हय, उठ!”"},{"book":"मरकुस","chapter":"5","verse":"42","text":"अऊर बारा साल की वा बेटी तुरतच उठ क चलन फिरन लगी; येको पर लोगों ख बहुत आश्चर्य भयो।"},{"book":"मरकुस","chapter":"5","verse":"43","text":"तब ओन उन्ख चिताय क आज्ञा दियो कि या बात कोयी ख मत बतावो, “अऊर येख कुछ खान ख देवो।”"}]}