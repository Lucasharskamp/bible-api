{"data":[{"book":"Waebulaniya","chapter":"7","verse":"1","text":"Yuno Melikizedeki endaga seuta ywa mzi wa Salemu, na mlavyantambiko ywa Chohile Mkulu. Umo Bulahimu endaga akauya kulaila kwe nkondo idya awakomaga maseuta, Melikizedeki aduganaga na Bulahimu niyo amjimbika,"},{"book":"Waebulaniya","chapter":"7","verse":"2","text":"Bulahimu niyo amwinka fungu dya mlongo dye vintu vyose atahaga kwe nkondo. Lufyambo lwa zina dya nkongo dya Melikizedeki, nkongo ni “Seuta ywa mbuli zikuwagila,” Naho uyo endaga seuta ywa mzi wa Salemu, zina dyakwe naho dyagamba “Ni Seuta ywa utondowazi.”"},{"book":"Waebulaniya","chapter":"7","verse":"3","text":"Tati yakwe na mami yakwe hawakulongwa, naho lukolo lwakwe havikumanyika kugamba elekagwa ini, naho abanikaga ini. Aligana na Mwana ywa Chohile, najendeleze kutenda mlavyantambiko mazuwa yose."},{"book":"Waebulaniya","chapter":"7","verse":"4","text":"Elo fanyanyani, ivyo mntu uyo endaga mkulu. Hata mkale ywetu Bulahimu amwinkaga fungu dya mlongo dye vintu vyose atahaga kwenkondo."},{"book":"Waebulaniya","chapter":"7","verse":"5","text":"Naho chimanya kugamba kuligana na sigilizi Chohile amwinkile Musa welekwa wa Lawi wendaga walavyantambiko walekelwe waguhe fungu dya mlongo kulaila kwa walukolo hata hegu wawo ni welekwa wa Bulahimu."},{"book":"Waebulaniya","chapter":"7","verse":"6","text":"Uyo Melikizedeki hendaga ywa lukolo lwa Walawi mna nuyo ahokelaga fungu dya mlongo kulaila kwa Bulahimu, naho niyo amjimbika uyo enkagwa ndagano ya Chohile."},{"book":"Waebulaniya","chapter":"7","verse":"7","text":"Hahana nkama kugamba akujimbika ni mkulu kujinka yudya akujimbikwa."},{"book":"Waebulaniya","chapter":"7","verse":"8","text":"Naho awo walavyantambiko wakuhokela fungu dya mlongo ni wantu wakubanika, mna hano akuhokela fungu dya mlongo ni mntu akugambigwa hakudaha kubanika."},{"book":"Waebulaniya","chapter":"7","verse":"9","text":"Ivyo chadaha kugamba vino, umo Bulahimu akalavya fungu dya mlongo dyo ugoli wakwe, Lawi mwelekwa ywakwe naye alavyaga fungu dya mlongo kujinkila kwa Bulahimu,"},{"book":"Waebulaniya","chapter":"7","verse":"10","text":"kwaviya Lawi endaga hanati kwelekwa, mna endaga mwe sakame ya ise Bulahimu, umo Melikizedeki akadugana naye."},{"book":"Waebulaniya","chapter":"7","verse":"11","text":"Kulaila mo ulavyantambiko wa Walawi wantu wa Izulaeli wenkigwa Sigilizi. Haluse uneva ndima ya Walawi yachintile hakwatendile naho na luhosa lwa ulavyantambiko mtuhu wendile utimile ulavyantambiko wa Melikizedeki mna suwo udya wa Haluni."},{"book":"Waebulaniya","chapter":"7","verse":"12","text":"Kwaviya hadya ulavyantambiko ukuhitukila, Sigilizi nayo yaungwa ihitukile."},{"book":"Waebulaniya","chapter":"7","verse":"13","text":"Elo Zumbe dyetu yudya mbuli zino zikumlonga, endaga mntu ywa kabila tuhu, naho hahana hata yumwenga ywa kabila dyakwe atendaga mndima mwe nchanja yo kulaviza ntambiko akatenda mlavyantambiko."},{"book":"Waebulaniya","chapter":"7","verse":"14","text":"Kwaviya imanyika pwilili kugamba Zumbe dyetu kalaila mwe dikabila dya Yuda, mna Musa haditajize idikabila idyo hadya nakalonga mwe walavyantambiko."},{"book":"Waebulaniya","chapter":"7","verse":"15","text":"Naho imbuli ino ni pwilili vitendese, mlavyantambiko mtuhu aligane na Melikizedeki kalaila."},{"book":"Waebulaniya","chapter":"7","verse":"16","text":"Uyo mtuhu haikigwe atende mlavyantambiko kwa sigilizi za chiuntu, mna kwa nguvu za ujima hewina udumo."},{"book":"Waebulaniya","chapter":"7","verse":"17","text":"Kwaviya Mawandiko Yakukile yaukula kugamba, “Weye wi mlavyantambiko mazuwa yose saviya wendaga ulavyantambiko wa Melikizedeki.”"},{"book":"Waebulaniya","chapter":"7","verse":"18","text":"Ivyo, mwiko udya wa kale usigwa, kwaviya wendaga uhuhisa naho haukuwagila chintu,"},{"book":"Waebulaniya","chapter":"7","verse":"19","text":"Kwaviya Sigilizi Chohile amwinkile Musa haitogeze mbuli yoyose. Mna haluse hantu hakwe haikwa msuhi wedi utendese, ko msuhi uwo chadaha kumsogeila Chohile."},{"book":"Waebulaniya","chapter":"7","verse":"20","text":"Kwa kongezeza hano hana cheliso cha Chohile. Mna wadya watuhu watendagwa walavyantambiko hakwine cheliso."},{"book":"Waebulaniya","chapter":"7","verse":"21","text":"Mna Yesu kaikwa kutenda mlavyantambiko kwa sila ya cheliso, hadya Chohile amgambile,"},{"book":"Waebulaniya","chapter":"7","verse":"22","text":"Kwachausa che cheliso chino, Yesu nuyo akuchimaila lagano dyedi ditendese."},{"book":"Waebulaniya","chapter":"7","verse":"23","text":"Naho awo walavyantambiko watuhu wendaga walozize kwaviya nawakabanika ivyo wadundugaga kujendeleza nendima yawo."},{"book":"Waebulaniya","chapter":"7","verse":"24","text":"Kwaviya Yesu ekala mazuwa yose ulavyantambiko wakwe ni wa mazuwa yose."},{"book":"Waebulaniya","chapter":"7","verse":"25","text":"Kwaviya adaha kuwambula awo wakwiza kwa Chohile kwa sila yakwe, kwaviya ekala mazuwa yose akawagombela kwa Chohile."},{"book":"Waebulaniya","chapter":"7","verse":"26","text":"Ivyo, yendaga mbuli ikuwagilisa kwetu kutenda na mlavyantambiko Mkulu akukile sauyo hena lema hegu hena masa. Uyo Kakuka, hana lema naho masa. Kasentwa hale na wata masa, kenulwa kulanga kwembingu."},{"book":"Waebulaniya","chapter":"7","verse":"27","text":"Uyo haligane na wadya walavyantambiko wakulu watuhu haungigwe kulavya ntambiko chila zuwa nkongo kwachausa cha masa yakwe mwenye, vikajika kwachausa cha masa ya wantu watuhu. Kadamanya ivyo kwa nkanana imwenga du kwachausa cha wantu wose, eze elavye mwenye, niyo yachinta kwe chipindi chose."},{"book":"Waebulaniya","chapter":"7","verse":"28","text":"Sigilizi Chohile amwinkile Musa yawaikaga wantu wahwele watende Walavyantambiko Wakulu, mna Chohile hadya alaganaga kwa cheliso, kulagana uko kwizile eze sigilizi ijinke, kumsagula Mwana atendagwa atogile mazuwa yose."}]}