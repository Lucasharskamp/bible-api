{"data":[{"book":"Valoma","chapter":"16","verse":"1","text":"Nangu nìmmaiha kwenu mwenu, nnumbwetu Foibe ntumishi wa likuwa lya vanu vankulupîla Yesu lya ku Kenkileya.16:1 Apano pàlembwije “ntumishi,” lilove ulila litumîke kumwamba shemasi mmalemba lanji la Paolo."},{"book":"Valoma","chapter":"16","verse":"2","text":"Ngùyuwa mumpwechelele kwajili ya Nang'olo, malinga chivalembelewa kutendewa vakúkulupila. Nnyangatange kwa chinu chohecho chambesikikila, kwa kuva, nang'e àvayangete vanu vohe pamo na nangu mwalehu."},{"book":"Valoma","chapter":"16","verse":"3","text":"Nsalimile Pilisila nawi Akila, amadengo avangu mmadengo langa Yesu Kilisto."},{"book":"Valoma","chapter":"16","verse":"4","text":"Vanang'o vávele tayali kuhwa kwajili ya kuupoha umi wangu, na wala nikee chihi nangu weka nivashukûlu, ila pamo na makuwa lammalele la vanu vankulupîla Yesu, la vanu vakávele Vayahudi."},{"book":"Valoma","chapter":"16","verse":"5","text":"Vasalimile na vanu vankulupîla Yesu, vanu vakojâna nng'ande mwavo. Nsalimile nnyanjawagu Apaineto, munu ntandi kunkulupila Yesu Kilisto nchilambo cha ku Asiya."},{"book":"Valoma","chapter":"16","verse":"6","text":"Nsalimile na Maliya, munu atumbême namene kukola madengo kwajili yenu."},{"book":"Valoma","chapter":"16","verse":"7","text":"Nsalimile na Andiloniko nawi Yuniya Vayahudi avangu vanahungwije nnilungu pamo na nangu. Vanang'o vànalombolewa namene ching'ati mitume, vanu anevo váningulongolela nangu kunkulupila Yesu Kilisto, kabla nangu nikànambi."},{"book":"Valoma","chapter":"16","verse":"8","text":"Nsalimile na Ampiliato, nnyanjawangu unintamwa namene muilundani yetu na Nang'olo."},{"book":"Valoma","chapter":"16","verse":"9","text":"Nsalimile na Alubano, mmadengo nnyangu mmadengo la Kilisto, na nsalimile nnyanjawangu Sitakisi."},{"book":"Valoma","chapter":"16","verse":"10","text":"Nsalimile na Apele munu alangujîje ikulupiki yake kwa Kilisto. Vasalimile na vanu vammalele vaikâla muing'ande yanga Alistobulo."},{"book":"Valoma","chapter":"16","verse":"11","text":"Nsalimile na Helodioni Nnyahudi nnyangu, pamo na vanu vammalele vankulupîla Nang'olo, vanu va nng'ande mwanga Nalikiso."},{"book":"Valoma","chapter":"16","verse":"12","text":"Nsalimile na Tilifaina nawi Tilifosa vamahe vatumbâma namene kuntumikila Nang'olo. Nsalimile na nnyanjawangu Pelisi, mmahe akodîle madengo lohe kwajili yanga Nang'olo."},{"book":"Valoma","chapter":"16","verse":"13","text":"Nsalimile na Lufo, munu atandolwejîje na Nang'olo, nsalimile na anyokwe Lufo unimmalangila nangu kuva, nanani nnyuvangu."},{"book":"Valoma","chapter":"16","verse":"14","text":"Nsalimile na Asinkilito nawi Flegoni nawi Helime nawi Patiloba nawi Helima, pamo na vakúkulupila vammalele vavêle pamo na vanang'o."},{"book":"Valoma","chapter":"16","verse":"15","text":"Nsalimile Filologo nawi Yulia nawi Neleya na nnumbuwe Neleya nawi Olimpa, pamo na vakúkulupila avao vammalele vavêle pamo na vanang'o."},{"book":"Valoma","chapter":"16","verse":"16","text":"Salimilana mmene kwa mmene kwa itamwi yanga Kilisto. Makuwa lammalele la vanu vakulupîla lànansalimila."},{"book":"Valoma","chapter":"16","verse":"17","text":"Mmakukulupila avangu, nangu nìnnyuwa mulyongolelange na avala vanu vatandilîha mahapukano na kuvahocheja vanu vanji kwa kulatahuka mahundo lamulihundile. Linyemyange kulehu na anevo vanu."},{"book":"Valoma","chapter":"16","verse":"18","text":"Kwa kuva, vanu malinga anevo nanga pavantumikila Kilisto Nang'olo wetu, henga anevo vàlatumikila chihi matumbo lavo vene. Tena kwa malove lavo la kuutila na la kukumba, vàvalambila vanu vakámaite."},{"book":"Valoma","chapter":"16","verse":"19","text":"Vanu vammalele vànimala namuna chimumpilikana Nang'olo, bahi ing'anya ya anelyo nangu nahangalala kwajili yenu. Nangu nalembela namene mwenu mumale kutenda lambone, henga mulinyemye na mambo lahakalenge."},{"book":"Valoma","chapter":"16","verse":"20","text":"Nnungu wa amani akambetima kunkadambanga Nanchindenga pahi madodo lenu."},{"book":"Valoma","chapter":"16","verse":"21","text":"Timoseo, mmadengo nnyangu ànansalimila. Lukio na Yasoni nawi Sosipatilo Vayahudi avangu navanang'o vànansalimilanga."},{"book":"Valoma","chapter":"16","verse":"22","text":"Nangu Telitiyo ngulembîle baluwa aino, nkúkulupila nnyenu kwa kulundana na Nang'olo, nansalimilanga."},{"book":"Valoma","chapter":"16","verse":"23","text":"Mwenedi wangu Gayo angukalibisîje nangu nng'ande mwake, na avakalibîsa vakúkulupila vammalele kukojana kwave, nanang'e ànansalimila. Nkúkulupila nnyetu Kwalito pamo na Elasto ayula akôndya dimali dya imanga aino, navanang'o vànansalimila."},{"book":"Valoma","chapter":"16","verse":"24","text":"[Inema yanga Nang'olo wetu Yesu Kilisto ììve pamo na mwenu mmammalele. Amina.]16:24. Nsitali auno ukapali Mmalemba lanji la kala."},{"book":"Valoma","chapter":"16","verse":"25","text":"Nnungu alombolewe! Nang'e ànahulula kuntendanga mwenu muhwinge muing'ulupa kwa kupitila Malove Lambone languyanjaja. Na ujumbe auno umwâmba Yesu Kilisto, ùnihunukula makudungilo la Nnungu kwenu mwenu mmanu mukávele Mmayahudi. Makudungilo anelo lánipihika kutandikila anepo patandi,"},{"book":"Valoma","chapter":"16","verse":"26","text":"henga vino lànipihuliwa malinga chivanalaujije manabii na kupapatana na amuli yanga Nnungu akávele na ntululilo. Makudungilo anelo lànipihuliwa uchinga vanu vakávele Vayahudi vapate kunkulupila na kumpilikana Nnungu."},{"book":"Valoma","chapter":"16","verse":"27","text":"Bahi Nnungu weka avêle na lúnda, atumbyangwe kwa kupitila Yesu Kilisto vyaka na vyaka! Amina."}]}