{"data":[{"book":"Mateyi","chapter":"24","verse":"1","text":"Yesu kafuma Munyumba ya Chapanga na paghaveyi akuyenda, vanachuli vaki vamuyendilili, vamulangusha ndambu yivamelimetishili kwa migonguveli ya nyanyi."},{"book":"Mateyi","chapter":"24","verse":"2","text":"Yesu kavawombela, “Yina, mukuwesha kusilola asi shosi! Nakaka nguvawombela, kwahela hata ligonguveli limu dalisighali kumbindi ya ligonguveli limonga, kila chindu dachibowuliwi.”"},{"book":"Mateyi","chapter":"24","verse":"3","text":"Yesu paghaveyi kayikala pachidunda cha Miseyituni, vanachuli vamuyendilili pachisikafu, vamudasha, “Tuwombeli, findu afi dafivi ndili? Dachilangushiwi chilangushilu liki kwisa kwa yuwi na mwishu wa chipindi?”"},{"book":"Mateyi","chapter":"24","verse":"4","text":"Yesu kavayangula, “Muyivavali, mukotoo kujangiwa na mundu."},{"book":"Mateyi","chapter":"24","verse":"5","text":"Kwanongwa davabwituki vandu vatangalili vakwisa, pavadeta kucha, ‘mweni ndi Kilistu Mkombola!’ Na veni davavayushi vandu vatangalili."},{"book":"Mateyi","chapter":"24","verse":"6","text":"Damupikanishi lupwepu lwa ngondu pabehi na kutali, lakini mukotoo kutila, kwanongwa afi dafibwituki, lakini mwishu weni wakali."},{"book":"Mateyi","chapter":"24","verse":"7","text":"Vandu va mlima wumu dawulevi na mlima wingi, wutwa wumu dawulevi na wutwa wingi. Kosi dakuvi na njala na liyighayigha mlima wonda."},{"book":"Mateyi","chapter":"24","verse":"8","text":"Fyosi afi ndalishu hela kucha matami chipindi chakulela mwana."},{"book":"Mateyi","chapter":"24","verse":"9","text":"“Pambeli davavatawuli ili mugobuliwi na kuwulayiwa. Vandu va milima yosi dayivanyekwi kwanongwa ya nenga."},{"book":"Mateyi","chapter":"24","verse":"10","text":"Vatangalili davayileki ujumilwa wawu, davayivifyi na kuyinyekwa veni kwa veni."},{"book":"Mateyi","chapter":"24","verse":"11","text":"Davabwituki vambuyi va udesi vatangalili davavayaghamishi vandu vatangalili,"},{"book":"Mateyi","chapter":"24","verse":"12","text":"kwanongwa ya kuyongisheka filongu fya wafu, vandu davayitami nendu ha."},{"book":"Mateyi","chapter":"24","verse":"13","text":"Lakini mundu yayiwunishila mbaka kumbelu ayu ndi dalowuliwi."},{"book":"Mateyi","chapter":"24","verse":"14","text":"Ila mwishu wukali hela kufika, achi chilongu cha nyanyi cha wutwa wa kumbindi kwa Chapanga dachilanduliwi mlima wosi kucha utovileli kwa vandu kufuma makabila vosi vangajila kumumanya Chapanga."},{"book":"Mateyi","chapter":"24","verse":"15","text":"“Topi, pamuwona chindu cha wafu chikuwesha kuvifya Nyumba Ngomi ya Chapanga, manyi yula yadetiwili na Mbuyi wa Chapanga Daniyeli pawolushiwa mahali pang'alili. Mundu yasoma amanyi mana yaki."},{"book":"Mateyi","chapter":"24","verse":"16","text":"Topi, yivaveli Yudeya vatuvilili kufidunda.”"},{"book":"Mateyi","chapter":"24","verse":"17","text":"Na yaveli palipaghali akotoo kusunuka kutola chindu munyumba yaki."},{"book":"Mateyi","chapter":"24","verse":"18","text":"Yaveli kufitava akotoo kuwuya kumbeli kutola yingwa yaki."},{"book":"Mateyi","chapter":"24","verse":"19","text":"Pishu, kwa vadadala yivaveli na ndumbu na yivayongesha majuva va mbelu!"},{"book":"Mateyi","chapter":"24","verse":"20","text":"Mudadavi ili nduvilu yenu yikotoo kuva lijuva lya lupepu awu lijuva lya kupumulila!"},{"book":"Mateyi","chapter":"24","verse":"21","text":"Mana chipindi achi dachivi na siki ngomi yingajila kuwoneka kukandila kulumbiwa kwa mlimawu mbaka nalelu, wala dayibwituki kandi ha."},{"book":"Mateyi","chapter":"24","verse":"22","text":"Leki majuva ava yangayangishiwili ng'odu, kwahela mundu yoyosi angalowuliwili, lakini majuva ava davayangishiwi na Chapanga kwanongwa ya vala yivashawuliwili."},{"book":"Mateyi","chapter":"24","verse":"23","text":"“Topi, kwa majuva vesava mundu pavawombela: ‘Kilistu Mkombola kava apa’ awu ‘kava pala,’ Mkotoo kujumila."},{"book":"Mateyi","chapter":"24","verse":"24","text":"Kwa nongwa davabwituki va Kilistu va ufyangu na Vambuyi va udesi na davagoli chilangushilu chikomi na mihilu ya kuwesha kuvayaghamisha, yikuweshikana hata kwa vala vashawuliwili na Chapanga."},{"book":"Mateyi","chapter":"24","verse":"25","text":"Mpikanishi, yumwi ndavakayikili kala."},{"book":"Mateyi","chapter":"24","verse":"26","text":"“Topi, pavavawombela, ‘Muloli, kava kucheja, mukotoo kuyenda aku’ awu pavavawombela, ‘Kayififa munyumba, mukotoo kujumila.’"},{"book":"Mateyi","chapter":"24","verse":"27","text":"Kwa nongwa kucha lumuli palung'alika kufuma kundamba mbaka kuuhehi, ndi dayivi kwisa kwa mwana wa mundu."},{"book":"Mateyi","chapter":"24","verse":"28","text":"“Pala pawuvelili mtugulu, vandapu vakwikungasha baha.”"},{"book":"Mateyi","chapter":"24","verse":"29","text":"Kalopu payiveyi siki majuva vala, dakuvi na chisi wuluwulu na limbalamwesi daliloleki ha, ndondwa dasiponeki kufuma kumbindi kululanga na liwovi lya kumbindi dalitikanyishwi."},{"book":"Mateyi","chapter":"24","verse":"30","text":"Pambeli, chilangushilu cha mwana wa Mundu dachiwoneki kululanga na makabila vosi va mlimawu davawuti, davamuwoni Mwana wa Mundu payisa kumbindi ya mafundi va kululanga na liwovi na ukomi utangalili."},{"book":"Mateyi","chapter":"24","verse":"31","text":"Mweni davalayishi Makungu vaki yivaveli na limbalapi lya kulamika munu davakungashi vashawuliwili kufuma mbembu shosi mchechi sha mlimawu, kufuma mwishu awu wa lulanga mbaka mwishu wingi."},{"book":"Mateyi","chapter":"24","verse":"32","text":"“Kwa likuyu muyiwuli chilangushilu awu: Tepu mitafyi yaki payikanda kuva miteki na kuyalula mukumanya kucha ndonya ya pabehi."},{"book":"Mateyi","chapter":"24","verse":"33","text":"Wuwowu yumwi pamuwona findu afi fyosi pafigoleka, mumanyi kucha Mwana wa Mundu samba ayisi."},{"book":"Mateyi","chapter":"24","verse":"34","text":"Nguvawombela nakaka, chileli achi chipiti ng'odu ngajila filongu fyosi afi kugoleka."},{"book":"Mateyi","chapter":"24","verse":"35","text":"Lulanga na mlima dafipiti, lakini filongu fyangu dafipiti ng'odu.”"},{"book":"Mateyi","chapter":"24","verse":"36","text":"“Liyilata lijuva awu saa, kwahela mundu yamanyili kucha dayivi ndili, wala Makungu va kumbindi kwa Chapanga, wala Mwana, ila Tati weka yaki ndi yamanyili."},{"book":"Mateyi","chapter":"24","verse":"37","text":"Kucha payiveyi chipindi cha Nuhu, nga wuwula wula dayivi kwisa kwa Mwana wa Mundu."},{"book":"Mateyi","chapter":"24","verse":"38","text":"Nongwa chipindechi, lilava likomi lya njifwa likali hela, vandu vaveli vakulya na kulanda, pavaheta na kuhetiwa, mbaka Nuhu payingilili muwula watu mkomi wuvawukema Safina."},{"book":"Mateyi","chapter":"24","verse":"39","text":"Vamanyili ha kucha kuna liki mbaka chila lilawa likomi lya njifwa palibwitukili, likuvawona vosi. Ayi dayivi hata chipindi Mwana wa mundu payisa."},{"book":"Mateyi","chapter":"24","verse":"40","text":"Chipindechi vandu vavili davavi kufitava: Yumu datoliwi na monga dalekiwi."},{"book":"Mateyi","chapter":"24","verse":"41","text":"Vadadala vavili davavi vakulibula majani, yumu datoliwi na monga dalekiwi."},{"book":"Mateyi","chapter":"24","verse":"42","text":"“Topi, mugungi mesu, kwanongwa mulimanya ha lijuva Bambu wenu dayisi."},{"book":"Mateyi","chapter":"24","verse":"43","text":"Lakini muyiholi chilongu achi! Kucha muna nyumba angamanyili lijuva lyafika mwifi, angagungili mesu, angayilekili ha nyumba yaki vabowoli."},{"book":"Mateyi","chapter":"24","verse":"44","text":"Ponopa yumwi muvi ndemindemi, kwanongwa Mwana wa Mundu dayisi chipindi mungajila kuchimanya”."},{"book":"Mateyi","chapter":"24","verse":"45","text":"Yesu kayendelela kudeta, “Topi, ndi ndumindumi goleki na yaveli na luhunja, Bambu mundu daamuviki pambindi ya vandu vaki na kumuwombela avapi filivi fyawu kwa chipindi cheni?"},{"book":"Mateyi","chapter":"24","verse":"46","text":"Ngiba yula ndumindumi Bambu mundu payisa damuwoni pagola chichuku cha yila."},{"book":"Mateyi","chapter":"24","verse":"47","text":"Nguvawombela nakaka, damuviki ndumindumi ayu awolukeli mali vaki vosi."},{"book":"Mateyi","chapter":"24","verse":"48","text":"Leki kucha Vandumindumi yangajila goleki payidetela mundima, ‘Bambu wangu kakelwa kuwuya,"},{"book":"Mateyi","chapter":"24","verse":"49","text":"pambeli akukanda kuvatova vandumindumi vamonga na kukanda kulya na kulanda pamu na vanjayila.’"},{"book":"Mateyi","chapter":"24","verse":"50","text":"Topi, Bambu mundu payisa lijuva na chipindi chingajila kumanyika."},{"book":"Mateyi","chapter":"24","verse":"51","text":"Damupi asabu ngomi na kumuvika lipinga limu na vafyangu. Aku dalili na kugelujula minu.”"}]}