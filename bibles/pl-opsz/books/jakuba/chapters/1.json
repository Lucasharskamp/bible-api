{"data":[{"book":"Jakuba","chapter":"1","verse":"1","text":"Ja, Jakub, sługa Boga i Pana, Jezusa Chrystusa, pozdrawiam wierzących, którzy pochodzą z dwunastu pokoleń Izraela, i są rozproszeni po całym świecie."},{"book":"Jakuba","chapter":"1","verse":"2","text":"Moi przyjaciele, cieszcie się, gdy spotykają was rozmaite trudności!"},{"book":"Jakuba","chapter":"1","verse":"3","text":"Każda próba waszej wiary sprawia bowiem, że stajecie się bardziej wytrwali."},{"book":"Jakuba","chapter":"1","verse":"4","text":"Gdy zaś wasza wytrwałość będzie w pełni ukształtowana, wy sami będziecie dojrzali, w pełni rozwinięci i pozbawieni wszelkich wad."},{"book":"Jakuba","chapter":"1","verse":"5","text":"Jeżeli zaś ktoś z was potrzebuje w życiu mądrości, niech poprosi o nią Boga, który chętnie udziela jej wszystkim ludziom."},{"book":"Jakuba","chapter":"1","verse":"6","text":"Prosząc, niech jednak wierzy, że ją otrzyma, i niech nie wątpi w to. Wątpiący człowiek podobny jest bowiem do morskiej fali, miotanej wiatrem w różne strony."},{"book":"Jakuba","chapter":"1","verse":"7","text":"Nie powinien on oczekiwać, że cokolwiek otrzyma od Pana,"},{"book":"Jakuba","chapter":"1","verse":"8","text":"jest bowiem wewnętrznie rozdarty, a jego postawa jest chwiejna."},{"book":"Jakuba","chapter":"1","verse":"9","text":"Wierzący, który jest biedny, może być z tego dumny. Biedni cieszą się bowiem szczególną przychylnością Boga."},{"book":"Jakuba","chapter":"1","verse":"10","text":"Bogaty niech natomiast pamięta, że przed Bogiem jego majątek nie ma żadnej wartości i że jego ziemski blask niebawem przeminie—podobnie jak piękno kwiatu, który szybko więdnie."},{"book":"Jakuba","chapter":"1","verse":"11","text":"Żar słońca wysusza roślinę oraz jej kwiaty i szybko tracą one swoje piękno. Podobnie jest z bogatym człowiekiem—szybko przemija i nikt nie pamięta o jego sukcesach."},{"book":"Jakuba","chapter":"1","verse":"12","text":"Szczęśliwy jest zaś człowiek, który opiera się pokusom. Jego wiara jest wypróbowana, o on sam otrzyma wieniec życia, przyrzeczony tym, którzy kochają Boga."},{"book":"Jakuba","chapter":"1","verse":"13","text":"Doświadczając pokus, niech nikt nie mówi jednak: „To Bóg nakłania mnie do złego”. Bóg bowiem ani sam nie doświadcza pokus, ani też nikogo nie nakłania do czynienia zła."},{"book":"Jakuba","chapter":"1","verse":"14","text":"Każdy jest bowiem kuszony przez tkwiące w nim pragnienia, które go nęcą i popychają do działania."},{"book":"Jakuba","chapter":"1","verse":"15","text":"Pragnienia te prowadzą człowieka do grzechu, grzech zaś—do śmierci."},{"book":"Jakuba","chapter":"1","verse":"16","text":"Nie dajcie się zatem, kochani przyjaciele, wprowadzić w błąd."},{"book":"Jakuba","chapter":"1","verse":"17","text":"Wszystko, co jest dobre i doskonałe, pochodzi z nieba—od Boga, Stwórcy wszystkich gwiazd. On nigdy się nie zmienia i nic nie może przyćmić jego blasku."},{"book":"Jakuba","chapter":"1","verse":"18","text":"To On, posyłając do nas słowo prawdy, zrodził nas do nowego życia, abyśmy stali się najlepszą częścią Jego stworzenia."},{"book":"Jakuba","chapter":"1","verse":"19","text":"Kochani przyjaciele, bądźcie bardziej skłonni do słuchania, niż do mówienia lub wybuchania gniewem."},{"book":"Jakuba","chapter":"1","verse":"20","text":"Gniewając się, człowiek nie czyni bowiem tego, co podoba się Bogu."},{"book":"Jakuba","chapter":"1","verse":"21","text":"Wyrzućcie więc ze swojego życia wszelki brud oraz zło i z pokorą przyjmijcie zasadzone w was słowo Boże, które może doprowadzić was do zbawienia."},{"book":"Jakuba","chapter":"1","verse":"22","text":"Wprowadzajcie je jednak w czyn, a nie bądźcie słuchaczami, którzy tylko udają, że słuchają."},{"book":"Jakuba","chapter":"1","verse":"23","text":"Człowiek, który słucha słowa, ale nie wprowadza go w życie, przypomina bowiem kogoś, kto przegląda się w lustrze."},{"book":"Jakuba","chapter":"1","verse":"24","text":"Popatrzy na siebie i odchodzi, zapominając, jak wygląda."},{"book":"Jakuba","chapter":"1","verse":"25","text":"Natomiast ten, kto poznał doskonałe prawo dające wolność i przestrzega go, nie jest słuchaczem, który szybko zapomina o tym, co słyszał. Wręcz przeciwnie—wprowadza słowo w czyn a Bóg pobłogosławi jego działanie."},{"book":"Jakuba","chapter":"1","verse":"26","text":"Jeśli ktoś uważa się za pobożnego człowieka, a nie panuje nad swoim językiem, to oszukuje siebie samego, a jego pobożność jest bezużyteczna."},{"book":"Jakuba","chapter":"1","verse":"27","text":"Prawdziwa i czysta pobożność, której oczekuje Bóg, nasz Ojciec, polega na pomaganiu sierotom i wdowom w ich ciężkiej sytuacji oraz nieuleganiu złym wpływom tego świata."}]}