{"data":[{"book":"Luk'as Dooshishiyo","chapter":"16","verse":"1","text":"Ando aani Iyesus b́ danirwotssh hank'o bíeti, «Gaalets ash iko b́ mootse b́ detsts giz jamo bísh k'eezitu jints iko detsfe b́tesh. Ashuwots ‹N meyitsi jintsan n gizo bad'iye b́ badiyri› ett gaaltsmansh bo numi."},{"book":"Luk'as Dooshishiyo","chapter":"16","verse":"2","text":"Galetsmanwere jints man s'egiit ‹N jangosh t shishiruwan eebi b́naroni? Haniye okoon t mootse jints wotosh n falrawotse jinosh n dek'ts t gizonat k'ac'on taash aab t'ntsuwe› bíet."},{"book":"Luk'as Dooshishiyo","chapter":"16","verse":"3","text":"Jintsmanwere bí nibots hank'o ett b́ gawi, ‹aak'o t k'ale k'una k'aniti taasha? Goshosho ango deshatse, falratse, k'onoshowere taane b́ jiitsiti,"},{"book":"Luk'as Dooshishiyo","chapter":"16","verse":"4","text":"Bete! taa t k'alituwo danfee, t jinf finanatse taan gishewor, bo moots taan bezit jaguwotsi kishde'na.›"},{"book":"Luk'as Dooshishiyo","chapter":"16","verse":"5","text":"«Mann b́doonzatse giz gushts jamwotsi ik ikon s'egdekt, shintsosh ‹T doonzsh n dashetuwo gusho ambtse ni atse fa'oni?› ett bíaati."},{"book":"Luk'as Dooshishiyo","chapter":"16","verse":"6","text":"Bíwere ‹Bal kor zeyito gusho tiatse fa'e› bí et, jintsmanwere, ‹N faramtso wuliyo hambe kaari waa bede' balk'ats kora err guud'e› bíet."},{"book":"Luk'as Dooshishiyo","chapter":"16","verse":"7","text":"Gitlono s'eegdek't, ‹ni'atse fa'o gusho ambtse?› bí et. Bí were ‹Bal arw sndeye tiatse fa'oni› ett bíaaniy. Jints manuwere ‹Hambe nfaramats wuliyoni! habi gita err guud'e› bí et."},{"book":"Luk'as Dooshishiyo","chapter":"16","verse":"8","text":"B́ doonzwere amaneraw jintsman s'eko bek't bín b́údi. Manuwere Ik'i ashuwotsiyere datsatsi ashuwots bo datsatsi beyosh s'ek bowotoniye b́kitsiri."},{"book":"Luk'as Dooshishiyo","chapter":"16","verse":"9","text":"«Manshe datsanatsi gondon ko'iyets gizone jago kishde'ere etiruwe itsha, man it k'aliyale it gizo b́ s'uure kish basho it oror it jag manots dúre dúrosh bo beyiru mootse iten dek'etúne."},{"book":"Luk'as Dooshishiyo","chapter":"16","verse":"10","text":"Muk' keewwatse amanets asho een keewatsnowere amaneke b́wotiti, múk' keewatse amanerawonwere een keewatse amaneratse."},{"book":"Luk'as Dooshishiyo","chapter":"16","verse":"11","text":"Eshe datsnatsi gaalo k'eezosh amaneratste wotiyal arik wotts gaalatsnmo kone amanar itsh imeti?"},{"book":"Luk'as Dooshishiyo","chapter":"16","verse":"12","text":"Ando k'osh ash gizatse amaneratste wotiyalmó itsh wotituwo detso kone itsh imeti?"},{"book":"Luk'as Dooshishiyo","chapter":"16","verse":"13","text":"«Ash iko iknon git doonzwotssh keeweyo falratse, man b́wotiyalmo, iko shid'r ikoni b́shuneti, iko mangiyir iko gac'ituwe, mank'o Ik'onat gizonsh keeweyo falratste.»"},{"book":"Luk'as Dooshishiyo","chapter":"16","verse":"14","text":"Ferisawiya eteefuwots giz shunk bowottsotse, Iyesus keewutsman shisht bí keewo bogac'i."},{"book":"Luk'as Dooshishiyo","chapter":"16","verse":"15","text":"Bímó hank'wa boosh bíet, «It it tooko ash shinatse kááw it wottsok'owa it ariyri, Ik'onmó it nibitstso danfee, ash shinatse mang detsts araat be'eyiruwo, Ik'i shinatse shit'eke.»"},{"book":"Luk'as Dooshishiyo","chapter":"16","verse":"16","text":"Iyesus b́ keewmaanats dabt hank'o bíet, Nemonat nebiyiwots mas'afwots Gupfo Yohansok b́borfetsosh keewefera botesh, maniye hakono keeweyiruwo Ik'i mengsti misiraci jange, ash jamonwere mengst manits kindosh kup'at b́ finiri."},{"book":"Luk'as Dooshishiyo","chapter":"16","verse":"17","text":"16:17 Mat. 5:18  Wotowa eree, Muse nemotse dab k'op' iku b t'afoniyere daronat datson bo besho ketefe."},{"book":"Luk'as Dooshishiyo","chapter":"16","verse":"18","text":"16:18 Mat. 5:32; 1 K'or. 7:10-11  «B́ máátsu fakshr k'osh maatsu dek'etuw jamo gobetsiye. mank'o b́ kenihatse faksheets maatsu dek'etuwo gobetsi bwotiti.»"},{"book":"Luk'as Dooshishiyo","chapter":"16","verse":"19","text":"Manats dabt Iyesus hank'o etre, «Gizi shaawon keewets tahi biro tah dek'ts gaalets iko fa'e b́tesh, bíwere aaw aawon beyi sheengo b́befoni."},{"book":"Luk'as Dooshishiyo","chapter":"16","verse":"20","text":"Bíats jamó gaawu wottso Alazari eteetso t'oowo ando gaaletsman máá fengeshatse b́k'eefoni,"},{"book":"Luk'as Dooshishiyo","chapter":"16","verse":"21","text":"T'owmanwere, gaaletsman mishi maratse fed'iru mishi fed'man moosh b́joolfo, kanwotswere waar b́ gawo bolep'efoni."},{"book":"Luk'as Dooshishiyo","chapter":"16","verse":"22","text":"«Maniyehako t'owman k'irb́wutsi, melakiwotswere Abraham ganok dek't boami, ando gaaletsman b́ k'irre dukeyi."},{"book":"Luk'as Dooshishiyo","chapter":"16","verse":"23","text":"Siolitsnowere b́ kic'efere, b́ tooko dambaan kááwdek't́ b́s'ilfere Abrahamnat b́ ganoke fa'o Alazari wokoon b́k'b́k'ri."},{"book":"Luk'as Dooshishiyo","chapter":"16","verse":"24","text":"B́ k'áárono eenshdek't hank'owa bíet, ‹Niho Abrahamo! oona neesha! taash maac'o keewowe! taw lalwanitsne aydek'at tkic'iruwotsene b́ kishi jaabo aatsots gufde'er ti albero bíak'itwok'o Alazari tmaants woshdyiwe!›"},{"book":"Luk'as Dooshishiyo","chapter":"16","verse":"25","text":"«Abrahammó hank'owa bísh bíet, ‹T naayo, nee datsatse n kashon n beets dúron ay sheeng beyo daatsat n gene'útsok'o gawude'e, Alazarmo gond bek'owotse b́teshi, manshe hanoke bí and b́ genee'úwor nemon n kic'iri."},{"book":"Luk'as Dooshishiyo","chapter":"16","verse":"26","text":"Jamanatsnmó itnat noon dagotse gohi eeno fa'ee, mansh nomande it maants, it maantse nomand kímo falituwo konuwor aaliye.›"},{"book":"Luk'as Dooshishiyo","chapter":"16","verse":"27","text":"Galetsonwere hank'o bíet, Nihono, bere oona Alazari tnihi mook n woshituwok'o neen k'oniruwe,"},{"book":"Luk'as Dooshishiyo","chapter":"16","verse":"28","text":"Oke uts eshuwo detsfe, ando manots kic'anok kindosh bowarawok'o amr boosh keewwe."},{"book":"Luk'as Dooshishiyo","chapter":"16","verse":"29","text":"Abrahammo ‹Musenat nebiyiwots mas'afwots boosh fa'ane, boon k'ewune› bí eti."},{"book":"Luk'as Dooshishiyo","chapter":"16","verse":"30","text":"Ash gaaletsmanuwere ‹Woteratse! niho Abrahamo, ik asho k'irotse tuur amr b́keewink'e goyinar nandrone etank'ne› bí et."},{"book":"Luk'as Dooshishiyo","chapter":"16","verse":"31","text":"Abrahamuwere ‹Musenat nebiywots mas'fwots bo etiruwo k'ewatsno wotiyalmá ik asho k'irotse tuur b́keewiyalor amaneratsne› bí eti.»"}]}