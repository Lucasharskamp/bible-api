{"data":[{"book":"Luka","chapter":"24","verse":"1","text":"Lyambape lyubha lya Jumapili, gubhapitengenenje kulikabhuli bhali bhajigelenje mauta ga nunjila gubhajenjilenje gala.Likabhuli lya a Yeshu"},{"book":"Luka","chapter":"24","verse":"2","text":"Gubhaimenenje liganga lya ibhila palikabhuli pala linokolelwe kunyenje likabhuli."},{"book":"Luka","chapter":"24","verse":"3","text":"Bhakajinjilanjeje nkati, bhangashiimananga shiilu sha Bhakulungwa a Yeshu."},{"book":"Luka","chapter":"24","verse":"4","text":"Bhalinginji nkukanganigwanga ga genego, shangupe bhandunji bhabhli bhawetenje nngubho ya ng'anyima mbuti kumeta kwa nnjai, bhajimingene pa tome."},{"book":"Luka","chapter":"24","verse":"5","text":"Bhanabhakongwe bhala gubhajogopenje, gubhatindibhekelenje mpaka shenyi pantaka. Penepo bhandunji bhala gubhaalugulilenje, “Kwa nndi nkwaaloleyanga bhabhakoto munkumbi gwa bhawilenje?"},{"book":"Luka","chapter":"24","verse":"6","text":"Bhakwapi apano, bhayushile. Nkumbushilanje shibhammalanjilenje pubhaliji ku Galilaya kuti,"},{"book":"Luka","chapter":"24","verse":"7","text":"inapinjikwa Mwana juka Mundu akamuywe mmakono ga bhandunji bhakwetenje yambi, bhankomelanje munshalabha na lyubha lya tatu shayushe.”"},{"book":"Luka","chapter":"24","verse":"8","text":"Penepo bhanabhakongwe bhala, gubhakumbushilenje malobhe ga a Yeshu."},{"book":"Luka","chapter":"24","verse":"9","text":"Bhakabhujanganeje kukopoka kumakabhuli, gubhapite kwaalugulilanga ashimitume kumi na jumo bhala, na bhananji gene gowego."},{"book":"Luka","chapter":"24","verse":"10","text":"Bhene bhapelekenje jene nganijo kwa ashimitume pubhalinginji, a Malia Magidalena, a Yowana na a Malia anyinabhabho a Yakobho, na bhanabhakongwe bhana bhubhalongenabhonji."},{"book":"Luka","chapter":"24","verse":"11","text":"Ikabheje bhapilikenenje bhala, bhangakulupalilanga pabha malobhe gala bhashinkubhoneka mbuti gangali mana."},{"book":"Luka","chapter":"24","verse":"12","text":"Nkali nneyo, a Petili gubhajabhwile shibhutuka mpaka kulikabhuli. Bhakatepeje kuulumila nkati, gubhajibhwene shanda bhangashibhona shindu shina. Gubhaijabhulile akuno bhalipita kanganigwa ga yowe ikoposhele."},{"book":"Luka","chapter":"24","verse":"13","text":"Lyubha lyolyo, bhandunji bhabhili munkumbi gwa bhaajiganywa bha a Yeshu, bhatendaga kwendangana kushijiji shimo shishemwa Emau, mwanja gwa maili shabha kukoposhela ku Yelushalemu."},{"book":"Luka","chapter":"24","verse":"14","text":"Bhatendaga kungulushilanga gowe gakoposhele gala."},{"book":"Luka","chapter":"24","verse":"15","text":"Bhalinginji nkukunguluka a Yeshu bhayene gubhakoposhele, gubhailundile."},{"book":"Luka","chapter":"24","verse":"16","text":"Ikabheje meyo gabhonji gashinkugubhikwa bhanaamanyanje."},{"book":"Luka","chapter":"24","verse":"17","text":"Gubhaabhushiyenje, “Nkukungulushilanga nndi akuno nnikwendangana?” Gubhajimingene akuno bhainjikenje kumeyo."},{"book":"Luka","chapter":"24","verse":"18","text":"Jumo ashemwa Kileopashi gwabhajangwile, “Bhuli, pa Yelushalemu mmwe jikape mmajeni nkagugamanya gakoposhele kweneko agano mobha gano?”"},{"book":"Luka","chapter":"24","verse":"19","text":"Na bhalabho gubhabhushiye, “Gei genego?” Bhalabhonji gubhaajangulenje, “Ngani ja a Yeshu Bhanashaleti. Bhenebho pubhaliji ankulondola, bhakwete mashili gamakulungwa, kwa malobhe gabho na itendi yabho pa meyo ga a Nnungu na pabhandu bhowe."},{"book":"Luka","chapter":"24","verse":"20","text":"Ashikalongolele bha bhaabhishila na ashikalongolele bhetu bhashinkwaakamulanga nikwaukumula bhabhulagwe, gubhaakomelelenje munshalabha"},{"book":"Luka","chapter":"24","verse":"21","text":"Ikabheje twakulupalile kuti bhenebho shibhajigombole Ishilaeli. Kupunda gene gowego, lelo lyubha lya tatu tandubhila pugatendeshe."},{"book":"Luka","chapter":"24","verse":"22","text":"Na kabhili bhanabhakongwe bhana bha munkumbi gwetu bhashikutuimuyanga. Bhashinkwendangana kulikabhuli lyambape,"},{"book":"Luka","chapter":"24","verse":"23","text":"bhangashiimananga shiilu shabho. Gubhabhujengene gubhashitenje kuti bhashinkukoposhelwanga na ashimalaika bha kunnungu bhalugulenje kuti a Yeshu bhabhakoto."},{"book":"Luka","chapter":"24","verse":"24","text":"A Shaajetunji bhapitengene kulikabhuli gubhakong'ondelenje ibhalugulenje bhanabhakongwe ila, ikabheje bhangaabhonanga.”"},{"book":"Luka","chapter":"24","verse":"25","text":"Kungai a Yeshu gubhaalugulilenje, “Pakubha mmanganya mmangumba nneyo na mitima jenunji jinatopa kukulupalila gowe galugwilwe na ashinkulondola bha a Nnungu!"},{"book":"Luka","chapter":"24","verse":"26","text":"Bhuli, a Kilishitu bhakapinjikweje kupotekwa, na kwa nneyo bhajinjile muukonjelo gwabho?”"},{"book":"Luka","chapter":"24","verse":"27","text":"Gubhaatalashiyenje gowe gaatayaga bhenebho, Mmajandiko kutandubhila a Musha mpaka ashinkulondola bhowe bha a Nnungu."},{"book":"Luka","chapter":"24","verse":"28","text":"Bhakabhandishilanjeje shijiji shibhajendanganaga shila, a Yeshu gubhatendile mbuti bhanapunda kwenda mmujo."},{"book":"Luka","chapter":"24","verse":"29","text":"Ikabheje bhanganya bhala gubhaashondelesheyenje bhalinkutinji, “Ntame pano na uwe, pabha kunapilila, na shilo shinabhandishila.” Bhai, gubhajinjile nnyumba, gubhateminabhonji."},{"book":"Luka","chapter":"24","verse":"30","text":"Bhakatameje kulya nabhonji, gubhatolile nkate, gubhatendile eja kwa a Nnungu, gubhaugebhenye, gubhaapelenje."},{"book":"Luka","chapter":"24","verse":"31","text":"Shangu meyo gabhonji gakutandanukaga, gubhaamanyinji, ikabheje bhenebho gubhaobhile pa meyo gabhonji."},{"book":"Luka","chapter":"24","verse":"32","text":"Bhai, gubhabhalanjilenenje, “Bhuli mitima jetu jikakolelaga nkwiinonyela, pubhatutalashiyaga Majandiko mumpanda mula?”"},{"book":"Luka","chapter":"24","verse":"33","text":"Gubhajabhulengenenje gene malanga pegala, gubhabhujengene ku Yelushalemu. Gubhaaimenenje bhaajiganywa kumi na jumo bhala, na bhandunji bhatemingene pamo"},{"book":"Luka","chapter":"24","verse":"34","text":"bhalibheleketanga, “Kweli bhakulungwa bhayushile, bhaakoposhele a Shimoni.”"},{"book":"Luka","chapter":"24","verse":"35","text":"Bhai, bhene bhaajiganywa bhabhili bhala gubhaalugulilenje gowe gaaimenenje mumpanda, na shibhashite kwaamanyanga a Yeshu nkugabhanya nkate."},{"book":"Luka","chapter":"24","verse":"36","text":"Bhalinginji nkutalashiya genego a Yeshu bhayene gubhajimi pakati jabhonji, gubhaabhalanjilenje, “Ulele ubhe na mmanganya.”"},{"book":"Luka","chapter":"24","verse":"37","text":"Gubhaimukenje na jogopa kujila bhakulibhonanga lioka."},{"book":"Luka","chapter":"24","verse":"38","text":"Ikabheje a Yeshu gubhaabhalanjilenje, “Kwa nndi nnajogopanga? Kwa nndi nnakolanga lipamba mmitima jenunji?"},{"book":"Luka","chapter":"24","verse":"39","text":"Nnolanje makono na makongono gangu, kuti ni nne namwene. Mmbapayanje mmonanje, pabha lioka lyangali shiilu na maupa malinga shinkumonanga shino.”"},{"book":"Luka","chapter":"24","verse":"40","text":"Bhakabheleketeje genego, Gubhaalangulenje makono na makongono gabho."},{"book":"Luka","chapter":"24","verse":"41","text":"Bhangakulupalilanga kwa ligongo lya kwiinonyela na kanganigwa, a Yeshu gubhaabhushiyenje, “Pepano nkwetenje shalya shoshowe?”"},{"book":"Luka","chapter":"24","verse":"42","text":"Gubhaapelenje shipande sha shamaki jwa joka."},{"book":"Luka","chapter":"24","verse":"43","text":"Gubhatolile, nigubhatawine bhowe bhalikwaalolanga."},{"book":"Luka","chapter":"24","verse":"44","text":"Kungai gubhaalugulilenje, “Gegano ni gunamalanjilenje punaliji pamo na mmanganya, kuti gowe gajandikwe ga nugula nne, Nshalia ja a Musha, na Ashinkulondola, na Shabhuli ganapinjikwa gatimilile.”"},{"book":"Luka","chapter":"24","verse":"45","text":"Penepo, gubhaapelenje lunda lwa kugamanya Majandiko."},{"book":"Luka","chapter":"24","verse":"46","text":"Gubhaalugulilenje, “Ishijandikwa, kuti a Kilishitu shibhapotekwe na lyubha lya tatu shibhayushe."},{"book":"Luka","chapter":"24","verse":"47","text":"Na kuti, kwiipeta na kuleshelelwa kwa yambi shikulunguywe kupitila lina lyabho, kuumila ku Yelushalemu."},{"book":"Luka","chapter":"24","verse":"48","text":"Mmanganya ni mmaakong'ondela bha genega."},{"book":"Luka","chapter":"24","verse":"49","text":"Nnolanje, shinimpeleshelanje miadi ja Atati, ikabheje ntamangane pano, mpaka pushinimpeleshelanje mashili ga kopoka kunnungu.”"},{"book":"Luka","chapter":"24","verse":"50","text":"Kungai gubhalongoyenje mpaka ku Bhetania, gubhajinwile makono gabho kunani, nigubhaajujilenje mboka."},{"book":"Luka","chapter":"24","verse":"51","text":"Akuno bhalikwaajujilanga mboka, gubhaaleshilenje, gubhatolilwe kunani kunnungu."},{"book":"Luka","chapter":"24","verse":"52","text":"Gubhaatindibhalilenje, nigubhabhujilengene ku Yelushalemu bhalikwinonyelanga kwa kaje."},{"book":"Luka","chapter":"24","verse":"53","text":"Gubhatemingenenje mobha gowe Nniekalu bhalikwainiyanga a Nnungu."}]}