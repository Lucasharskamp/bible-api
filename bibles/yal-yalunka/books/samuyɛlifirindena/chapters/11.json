{"data":[{"book":"Samuyɛli Firindena","chapter":"11","verse":"1","text":"Ɲɛɛ nɛnɛn fɔlɔna, mangane yi darixi minɛ yɛngɛ sodeni waxatin naxan yi, Dawuda yi Yowaba nun a sofa wɛkilɛxine nun Isirayila ganla birin nasiga, alogo e xa sa Amonine yɛngɛ, e yi e manga taan Rabaha rabilin. Koni, Dawuda tan lu nɛn Yerusalɛn yi."},{"book":"Samuyɛli Firindena","chapter":"11","verse":"2","text":"Ɲinbanna nde ra, Dawuda yi keli a siga a masiga tideni a manga banxin xun tagi, a sa a kondeni, a yi ɲaxanla nde to a maxɛ. A yi tofan han."},{"book":"Samuyɛli Firindena","chapter":"11","verse":"3","text":"Dawuda yi xɛrane rasiga na ɲaxanla xibarun fendeni. E yi a fala a xa, e naxa, “Batiseba na a ra, Eliyami a dii tɛmɛna, Yuriya Xiti kaana ɲaxanla.”"},{"book":"Samuyɛli Firindena","chapter":"11","verse":"4","text":"Dawuda yi xɛrane rasiga a xilideni. A yi fa a konni, a yi a kolon ɲaxanla ra. A yi baxi yelindeni a kike wanla ra."},{"book":"Samuyɛli Firindena","chapter":"11","verse":"5","text":"Na ɲaxanla yi fudikan, a yi xɛraan nasiga a faladeni Dawuda xa, a naxa, “N bata fudikan de.”"},{"book":"Samuyɛli Firindena","chapter":"11","verse":"6","text":"Nayi, Dawuda yi xɛraan nasiga Yowaba ma, a naxa, “Yuriya Xiti kaan nafa n ma.” Yowaba yi Yuriya rafa Dawuda ma."},{"book":"Samuyɛli Firindena","chapter":"11","verse":"7","text":"Yuriya yi siga Dawuda fɛma, a yi a maxɔdin Yowaba a fe ma, a yi a maxɔdin yamaan nun yɛngɛn kiin ma."},{"book":"Samuyɛli Firindena","chapter":"11","verse":"8","text":"Na xanbi ra, a yi a fala a xa, a naxa, “Siga i konni, i sa i matabu.” Yuriya yi mini manga banxini, mangan yi finmaseene rasiga a ma."},{"book":"Samuyɛli Firindena","chapter":"11","verse":"9","text":"Koni Yuriya yi a sa manga banxin dɛɛn na e nun a kanna walikɛɛn bonne, a mi siga a banxini."},{"book":"Samuyɛli Firindena","chapter":"11","verse":"10","text":"E to na fala Dawuda xa, a yi Yuriya maxɔdin, a naxa, “I mi kelixi sigati xunkuyen xan yi iki? Nanfera i mi sigama i konni?”"},{"book":"Samuyɛli Firindena","chapter":"11","verse":"11","text":"Yuriya yi Dawuda yabi, a naxa, “Alaa Kankiraan nun Isirayila ganla nun Yuda kaane birin bubune nan kui, n kanna Yowaba nun i ya walikɛne fan burunna ra. N tan sigɛ n konni waxatini ito yi ba, n sa n dɛge, n yi n min, nxu nun n ma ɲaxanla yi kafu? N bata n kɔlɔ i yi, n mi na fe sifan ligɛ mumɛ!”"},{"book":"Samuyɛli Firindena","chapter":"11","verse":"12","text":"Dawuda yi a fala Yuriya xa, a naxa, “I mɔn xa lu be to, tila n yi i rasiga.” Na ma, Yuriya yi lu Yerusalɛn yi han na xɔtɔn bode."},{"book":"Samuyɛli Firindena","chapter":"11","verse":"13","text":"Dawuda yi a xili a xa a dɛge, a yi a min a tabanla ra, a yi manpaan min han a xunna yi keli a ra. Koni ɲinbanna ra, Yuriya yi mini, a yi sa a sa sena nde fari a kanna walikɛɛn bonne fɛma, a mi siga a banxini."},{"book":"Samuyɛli Firindena","chapter":"11","verse":"14","text":"Na xɔtɔn bode xɔtɔnni, Dawuda yi bataxina nde sɛbɛ Yowaba ma, a yi a so Yuriya yii."},{"book":"Samuyɛli Firindena","chapter":"11","verse":"15","text":"A yi a sɛbɛ na bataxin kui, a naxa, “Yɛngɛn dɛnaxan na ɲaxu, Yuriya ti mɛnna yɛɛn na, ɛ yi ɛ masiga a ra, alogo yaxune xa a faxa.”"},{"book":"Samuyɛli Firindena","chapter":"11","verse":"16","text":"Nayi, Yowaba yi taan nabilin, a yi a kolon sofa sɛnbɛmane dɛnaxan yi, a yi Yuriya ti mɛnni."},{"book":"Samuyɛli Firindena","chapter":"11","verse":"17","text":"Taan sofane yi mini e Yowaba yɛngɛ, e yi Dawudaa sofana ndee faxa. Yuriya Xiti kaan yi bira, a faxa."},{"book":"Samuyɛli Firindena","chapter":"11","verse":"18","text":"Yowaba yi na feen nasiga Dawuda ma yɛngɛn danguxi kii naxan yi."},{"book":"Samuyɛli Firindena","chapter":"11","verse":"19","text":"A yi xɛraan ti yamarini itoe ra, a naxa, “I na yelin yɛngɛn kiin yɛbɛ mangan xa waxatin naxan yi,"},{"book":"Samuyɛli Firindena","chapter":"11","verse":"20","text":"xa mangan xɔlɔ, a yi a fala, a naxa, ‘Nanfera ɛ masoxi taan na yɛngɛ sodeni? Ɛ mi a kolon a e bunna tima nɛn yinna xun tagi?"},{"book":"Samuyɛli Firindena","chapter":"11","verse":"21","text":"Nde Abimeleki faxaxi, Yerubeseti a dii xɛmɛn Tebesi taani? Ɲaxanla nde xa mi se din gɛmɛna nde ragodo a fari yinna xun tagi ba, a yi faxa?11.21 Na fe mɔn sɛbɛxi Kitisane 9.53 kui. Nanfera ɛ masoxi yinna ra?’ Nayi, i yi a fala a xa, i naxa, ‘I ya walikɛɛn Yuriya Xiti kaan fan bata faxa.’ ”"},{"book":"Samuyɛli Firindena","chapter":"11","verse":"22","text":"Xɛraan yi siga. A sa na birin yɛba Dawuda xa alo Yowaba a fala a xa kii naxan yi."},{"book":"Samuyɛli Firindena","chapter":"11","verse":"23","text":"Xɛraan yi a fala, a naxa, “Taan kantan tiine sɛnbɛn yi gbo nxu xa. E siga nɛn nxu xili ma burunna ra, nxu yi e kedi han taan so dɛɛn na."},{"book":"Samuyɛli Firindena","chapter":"11","verse":"24","text":"Xalimakuli kanne yi nxu mabun keli yinna xun tagi, nanara i ya sofana ndee yi faxa alo Yuriya, Xiti kaana.”"},{"book":"Samuyɛli Firindena","chapter":"11","verse":"25","text":"Dawuda yi a fala xɛraan xa, a naxa, “Siga, i sa Yowaba rawɛkilɛ, i yi a fala a xa, i naxa, ‘I nama feni itoe yatɛ fe ɲaxin na. Yɛngɛ yo yɛngɛ, faxan tima fɔxɔ firinna birin nin. Taan suxu ki faɲi, i yi a kala.’ ”"},{"book":"Samuyɛli Firindena","chapter":"11","verse":"26","text":"Yuriyaa ɲaxanla na mɛ waxatin naxan yi, a a xɛmɛn bata faxa, a yi sunu."},{"book":"Samuyɛli Firindena","chapter":"11","verse":"27","text":"Koni sunun waxatin to dangu a xun ma, Dawuda yi fa a ra a konni. A yi a findi a ɲaxanla ra, a yi dii xɛmɛ keden bari a xa."}]}