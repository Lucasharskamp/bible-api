{"data":[{"book":"Zon","chapter":"14","verse":"1","text":"Zisas wom khaŋ mbe nzuai, “Nde ndavi simɨv ndɨkndɨgi vhɨrver muuŋ thari. Nde Fhe Bakɨme khothɨgɨri, nde vhɨra na khothɨgɨri."},{"book":"Zon","chapter":"14","verse":"2","text":"14.2: Zo 13.33; 13.36Na Ndia phenan, ŋani vhɨrve ki. Gu nde nzuav ŋani bevahɨr zav ndai. Ana phen maaŋ muuŋgi fhu kake, gu kha kamen nde suangeŋ ntɨɨŋ."},{"book":"Zon","chapter":"14","verse":"3","text":"14.3: Zo 12.26; 17.24; FG 1.11; 1 Te 4.17Gu maaŋ muuŋgip ŋgɨv, nde suaŋv ŋani bevahegɨp, gu taagi zirɨv nde ndigi ndarim, nde na phorgɨ kɨrga. Gu mba ki ŋgu, nde vhɨra na phorgɨp mba ŋgura kɨrga."},{"book":"Zon","chapter":"14","verse":"4","text":"Nde gu kɨr za vuin ŋgu, nde mba ŋgun vui tuav, nde ana kaŋgi.”"},{"book":"Zon","chapter":"14","verse":"5","text":"Tomas mbaram khaŋ ana nzuai, “Guma Bakɨme, ndu maaŋ vui, nza ndu vui ŋaneŋ kaŋgi fhu. Nza ram muuŋgip ndu vui tuav kaŋgire?”"},{"book":"Zon","chapter":"14","verse":"6","text":"14.6: Zo 1.4; 1.17; 8.19; 8.32; 10.9; 11.25; Ro 5.1-2; Hi 9.8; 10.20Zisas mbaram khaŋ ana nzuai, “Gu nduara mba tuav ma. Gu vhɨra nduara buni guarir nɨɨŋge ma. Gu vhɨra nduara zazera mbara muuŋgip ki bɨɨŋbɨɨŋ nɨɨŋge ma. Guma the Dara han ŋgɨr saŋv, ana harigi tuav then, ana han ŋgɨgɨrga tuktɨgi fhu. Zakɨra fhuvara! Gu nduara mba tuav ma."},{"book":"Zon","chapter":"14","verse":"7","text":"14.7: Zo 8.19Nde maaŋ muuŋgip na kaŋgi, nde ntige vhɨra nan Ndia kaŋgirga. Nde ntige ana kaŋgi. Nde vhɨra ana gangi.”"},{"book":"Zon","chapter":"14","verse":"8","text":"Firip mbaram khaŋ Zisas ga nzuai, “Guma Bakɨme, ndu Darar nza khɨvarga, ne tugara.”"},{"book":"Zon","chapter":"14","verse":"9","text":"14.9: Zo 12.45; Kor 1.15; Hi 1.3Zisas mbara khaŋ anan nzuai, “Firip, gu tuga mpeeŋra nde phorga kegim, ndu ntigar na kaŋrie? Guma na gari, ana vhɨra nan Ndia gari. Ndu ram muuŋgiap khaŋ nzuai, ‘Ndu Darar nza khɨva’?"},{"book":"Zon","chapter":"14","verse":"10","text":"14.10: Zo 7.16; 8.28; 10.38; 12.49; 14.24; 17.21-23Ee, ndu gu Darar kim, Dara nan ki, ndu ne khothɨgi fhuv thi? Gu nde nzuai buni, gu wo ndɨkndɨgara nde nzuai fhuvara. Zakɨra fhuvara! Dara nan kav, ana won ŋaari ga mbui."},{"book":"Zon","chapter":"14","verse":"11","text":"14.11: Zo 5.36; 10.38; 14.20Nde kha buneŋ khothɨgɨri. Gu Darar kim, Dara nan ki. Nde gu suaŋgi kameŋ khothɨgi fhu, nde gu muuŋgi mirikori ga ndɨkndɨgɨri, nde nta nzuav na khothɨgɨri."},{"book":"Zon","chapter":"14","verse":"12","text":"“Gu guigira nde nzuai, guma na khothɨgɨrga, ana vhɨra gu mbui mirikorir muunga. Ana vhɨra muunga mirikori, gu muuŋgi mirikori kambarav, ana mirikori bakɨvir muunga. Ne khaŋ muuŋgi, gu Darar han ndai."},{"book":"Zon","chapter":"14","verse":"13","text":"14.13: Mt 7.7; Ru 11.9; Zo 15.7; 15.16; Ze 1.5; 1 Zo 3.22Nde nan zɨn panan nzanga bigi, gu za ntan muunga. Maaŋ muunga, Dara won kama zɨn panan zɨ bakɨme ndirga."},{"book":"Zon","chapter":"14","verse":"14","text":"Nde maaŋ muuŋgip nan zɨn panan nzanga bigɨn the, gu ana muuŋgirga.”"},{"book":"Zon","chapter":"14","verse":"15","text":"Zisas wom khaŋ mbe nzuai, “Nde guigira wari wo ndavir na nɨɨŋgi, nde tuituigip na tɨvi zɨn ŋgɨrga."},{"book":"Zon","chapter":"14","verse":"16","text":"14.16: Zo 14.26; 15.26; 16.7; Ro 8.15; 8.26Gu Darar nzanga, ana harigi Kurkurer nden nɨɨnga, ana ŋkasŋka nden nɨɨnga. Ana vhɨra zazera nde phorgɨp mbara muuŋgip kɨrga."},{"book":"Zon","chapter":"14","verse":"17","text":"14.17: Mt 10.20; Zo 16.13; Ro 8.26; 1 Ko 2.14; 1 Zo 2.27; 4.6Mba Kurkure, ana buna guaren gum Fhe Bakɨme tɨvir guarir nza khɨvi Ŋina ma. Kha nuianan tɨvi zɨn vui gumgi ana ndigirga tuktɨgi fhuvara. Mbe ana gangi fhu, mbe vhɨra ana kaŋgi fhu. Nde, nde ana kaŋgi. Ana nde phorga kegi, ana nden vherir kɨrga."},{"book":"Zon","chapter":"14","verse":"18","text":"“Gu nde thav fhura nde ganɨrim, nde ndegi gu ndegmbori ki fhu tari farar muuŋgip kegɨrga tuktɨgi fhuvara. Zakɨra fhuvara! Gu nden han zɨrga."},{"book":"Zon","chapter":"14","verse":"19","text":"14.19: Zo 16.16; 1 Ko 15.20Tuga bisanera kha nuianan ki gumgi gu mbigi wom na gangirga tuktɨgi fhuvara. Nde na ganɨnga. Gu rimgip, taagi khavgip, zazera mbara muuŋgip kɨrga. Maaŋ muuŋgiap, nde vhɨra zazera mbara muuŋgip kɨrga."},{"book":"Zon","chapter":"14","verse":"20","text":"14.20: Zo 10.38; 14.10; 17.21-26Mba raar nde kaŋgirga, gu won Ndiar vhen kim, nde nan kim, gu vhɨra nden ki."},{"book":"Zon","chapter":"14","verse":"21","text":"14.21: Zo 14.15; 14.23; 15.10; 16.27; 1 Zo 2.5; 5.3Guma nan tɨvi ndigap, tuituigiap nta zɨn vui, mba guma, ana guigira won ndavra na nɨɨŋgi. Guma wo ndavar na nɨɨŋgi, nan Ndia won ndavar ana nɨɨŋgi. Gu vhɨra won ndavar mba guman nɨɨŋgip, gu nduara won ana khɨvarga.”"},{"book":"Zon","chapter":"14","verse":"22","text":"Zisas maaŋ nzuaim, mba harigi guma, ana zɨ vhɨra Zudas, ana Zudas Iskariot fhuvara, mba Zudas, ana kha nzambarar Zisas ga muuŋgi, “Guma Bakɨme, ndu ram muuŋgiap won nza khɨvav, ndu won kha nuianan ki gumgi gu mbigi khɨvɨrgeŋ thagi?”"},{"book":"Zon","chapter":"14","verse":"23","text":"14.23: Mt 18.20; Zo 14.15; 2 Ko 6.16; Ef 3.17; 1 Zo 2.24; VB 3.20Zisas ana buneŋ ŋgarkarav khaŋ ana nzuai, “Guma, ana guigira won ndavara na nɨɨŋgi, ana tuituigip na buni zɨn ŋgɨrga. Nan Ndia won ndavar mba guman nɨɨnga. Ŋka vhɨra mba guman han zɨv ana phorgɨ kɨrga."},{"book":"Zon","chapter":"14","verse":"24","text":"14.24: Zo 5.19; 5.38; 7.16; 12.49Guma guigira won ndavar na nɨɨŋgi fhu, ana tuituigip na buni zɨn ŋgɨgɨrga tuktɨgi fhu. Nde khar mbararagi buni, nta gu nduara nzuai buni fhuvara. Zakɨra fhuvara! Nta Dara buni ma. Ana na sarigim, gu zergi."},{"book":"Zon","chapter":"14","verse":"25","text":"“Gu nde phorga kav, gu mba bigir nde nzuai."},{"book":"Zon","chapter":"14","verse":"26","text":"14.26: Ru 24.49; Zo 14.16; 15.26; 16.13; 1 Zo 2.20; 2.27Mba Kurkure, ana Fhe Bakɨmen Ŋina Ŋaar ma. Dara na zɨn panan ana sararim, ana zirɨrga. Ana mba bigir za nde khɨvɨrga. Ana vhɨra nde ndɨkndɨgi khavɨrga, nde taagip gu mba nde suaŋgi buni, nde nta ndɨkndɨgɨrga."},{"book":"Zon","chapter":"14","verse":"27","text":"14.27: Zo 14.1; 16.33; Fi 4.7; Kor 3.15Gu nde thamtha za mbuav, gu ndava mɨɨtɨgar nde ndɨɨi, ana nde phorgɨ kɨri. Gu won ndava mɨɨtɨk ma, gu ana nde ndɨɨi. Gu nde ndɨɨi ndava mɨɨtɨk, ana kha nuianan gumgi gu mbigi ndɨɨi ndava mɨɨtɨga fara muuŋgi fhuvara. Maaŋ muuŋgiap, nde ndɨkndɨgi vhɨrver muuŋv, ndavi simɨv, rɨvɨ thari."},{"book":"Zon","chapter":"14","verse":"28","text":"14.28: Ru 24.51; Zo 14.3; 14.12; 14.18; 16.28; 20.17; Fi 2.6Gu fhum nde thav ŋgɨr zav nde suaŋgi. ‘Gu taagi nde han zirga.’ Nde maaŋ muuŋgip guigira wari won ndavir nan nɨɨŋgirim, mba tɨv nden muuŋgirim, nde ndikndigɨrga. Ne khaŋ muuŋgi, gu Darar han ndai, ana guigira na kambarigi."},{"book":"Zon","chapter":"14","verse":"29","text":"14.29: Zo 13.19; 16.4Mba bigeŋ hɨgi fhuvara, gu fhumra ne bun nde suaŋgi. Maaŋ muuŋgip, mba bigeŋ hɨgɨrim, nde ne khothɨgɨri."},{"book":"Zon","chapter":"14","verse":"30","text":"“Gu nde phorgɨp buni vhɨrve suanga fhuvara. Ne khaŋ muuŋgi, kha nuiana gari guman pan ntige mbur zi. Ana bigɨn then nan muunga ŋkasŋka ki fhuvara."},{"book":"Zon","chapter":"14","verse":"31","text":"14.31: Mt 26.46; Zo 10.18; 12.49; Fi 2.8; Hi 5.8Gu khueŋ vuzvugi, kha nuianan ki gumgi gu mbigi khueŋ kaŋgirga, gu guigira won ndavar won Ndia ga nɨɨŋgi. Gu maaŋ muuŋgiap, na Ndia muun za na nzuai bigi, gu za nta mbui. Aria, nde khavgip, nza ŋgɨrga.”"}]}