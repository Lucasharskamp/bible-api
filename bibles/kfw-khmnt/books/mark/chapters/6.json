{"data":[{"book":"Mark","chapter":"6","verse":"1","text":"Jisu'n khawamun kha amathaanna ama khuopui tiang aleikirra ama siamruoi ngai'n inleijui."},{"book":"Mark","chapter":"6","verse":"2","text":"Jihudi ngai Sernikhuoni Synagogue-ah ama'n kaminchu aleiphut, karangai mipui rakip in inleingak. “Inmani'n inleirakel, ama'n hingai rakip hi hunna ijetme?” angkachang lungsing lungwarme ama diang inpehi? Angtho thowa inlak choun ithotheime?"},{"book":"Mark","chapter":"6","verse":"3","text":"Ama hi emak abe thingchounna akut kathei, Mary sapa, halli James, Joseph, Judas, khat-um Simon u-pa kha? Ama nainu ngai kha-um hiwaram hin einile ommuwabe? Halli inmani ngai'n ama kha leizootmu."},{"book":"Mark","chapter":"6","verse":"4","text":"Jisu'n inmani diang aleiril, “Pathian chongkachoi ngaihi inmani insuungkhurra khat-um in-u innai ngai inchu khoya thona neimu takkha ruongraal achu khoya thona innei.” Jn 4:44"},{"book":"Mark","chapter":"6","verse":"5","text":"Khawa khan Jisu'n mikana lekkhat diang akut duongnga imindam eleiya inlakchoun inkhat-um leitho matormak."},{"book":"Mark","chapter":"6","verse":"6","text":"Mipui'n ngamna leineimu jarra, Jisu'n aleingak."},{"book":"Mark","chapter":"6","verse":"7","text":"Halli ama siamruoi soomleini ngaikha akoolla akoichunna inni inniya aleitir. Jisu'n ratha kathamakngai mator nasik-ah ranak aleipeii."},{"book":"Mark","chapter":"6","verse":"8","text":"Khat-um ama'n chong aleiminchu, “Nangni'n chuon ningsipha khan kherol eleiya iteii choithei nutun, waipool, sial halli sialkok inkhat-um choimaru."},{"book":"Mark","chapter":"6","verse":"9","text":"Puondiar inliak choimaru takkha hureikhaang khabit chuongru.”"},{"book":"Mark","chapter":"6","verse":"10","text":"Ama'n inmani diang aleitipi, hun e-innum innadonna inn khan omru, amunkha ningmathaan maklaiseng."},{"book":"Mark","chapter":"6","verse":"11","text":"Hun e-innum ningsina khuopui khan mi ngai'n nangni kha innaleidonmak inchu, khat-um ningchongril kha inna rangaipimak inchu, nakeiiya kaom rahutkha kathing inlang leidaro, khawa tinachu inmanidiang chongmakhaina nileida kha eii."},{"book":"Mark","chapter":"6","verse":"12","text":"Khawa suoli inmani'n inleisuok-ah mipui malung thuulna sik-ah chong inleiril."},{"book":"Mark","chapter":"6","verse":"13","text":"Inmani'n raikhuo angjet puutsuokna inleinei, halli akana mi angjet olive sariak inleikanoot-ah inleimindam."},{"book":"Mark","chapter":"6","verse":"14","text":"Khawa phakhan Herod rengpa'n hiwarakip6:14: Herod Antipas, Galilee karoonpa. jarra aleijet, ajarchu Jisu raming kha amun rakip-ah inleirilthang. Mi lekkhat in inti, “John Baptist kha ahongringnookjei! khawa jarra ama'n hiwa inlakchuon ngaihi ithomator eii.” Matt 16:14; Mk 8:28; Luk 9:19"},{"book":"Mark","chapter":"6","verse":"15","text":"Mi lekkhat in inleiti, “Amahi Elijah eii.”"},{"book":"Mark","chapter":"6","verse":"16","text":"Herod in hiwahi ajet phakhan, ama'n aleiti, “Amahi John Baptist eii, kei'n ariing kitanpa kha eii, takkha kathi makheiya kahong ringnook ejei!”"},{"book":"Mark","chapter":"6","verse":"17","text":"Herod, ama tak-in John Baptist surnasik-ah chongpena aleinei khat-um aminsurra John kha thirruiya inkhuop-ah mikhumna khan aleida. Herod in hiwa athona ajarchu anaipa Philip numei ineinu Herodias jarra eii, Luk 3:19,20"},{"book":"Mark","chapter":"6","verse":"18","text":"John Baptist in Herod diang leitipi kachak, “Nanaipa numeitak neisikkha Sinadan kha emak!”"},{"book":"Mark","chapter":"6","verse":"19","text":"Han Herodias in John kha lei-enzootmak ama kha aleithatzoot, takkha Herod in ajar-eya Herodias in John kha leithat matormak,"},{"book":"Mark","chapter":"6","verse":"20","text":"Herod in John kha aleichi, ajarchu ama'n John kha mikathali inthiang inkhat eii tihi aleijet, Herod in John chongril arangai phakhan amalung aleipoong kha e-innum ama chongril kha alei rangaizoot, khawa jarra ama kha katha tak-ah aleida."},{"book":"Mark","chapter":"6","verse":"21","text":"Hekna-ah Herodias in aphakacha aleimu, khachu Herod inneina nikhuo bubakni khan, kalok Kalian, waikaroon ngai, raalmi kalok ngai, halli Galilee khuopui lamkakei ngai koolla,"},{"book":"Mark","chapter":"6","verse":"22","text":"Herodias sanu 6:22: Herodias ngai sanu.aheiluut-ah ajuolaam, halli Herod khat-um ama sappui ngaikha ajuominrok halli Rengpa'n numeisanu diang aleiti, “Angme nang in nimanuom? kei'n nang imanuomrei kanapesik eii.”"},{"book":"Mark","chapter":"6","verse":"23","text":"Halli ama'n chong inkhitna khomak insaamma aleiti, “Nang in ninani takkha kanapesik eii, karengram herkhat e-innum.”"},{"book":"Mark","chapter":"6","verse":"24","text":"Khawa jarra ama'n asuok-ah anudiang ajuorakel, “Angtakme kei'n kanisik?”"},{"book":"Mark","chapter":"6","verse":"25","text":"Numeisanu khan innottheiya aheikir nook-ah Rengpa diang ajuoni, “Kei'n hiwamun cheihin khat-um atuuntak hin John Baptist lu kha sumkheengnga kamanuom!”"},{"book":"Mark","chapter":"6","verse":"26","text":"Hiwa chong in Rengpa malung kha aleiminpoongthei, takkha in-ongpui ngai maikuungnga achong inkhit nakhan ajar-eya, numeisanu chongkha leikheet matormak,"},{"book":"Mark","chapter":"6","verse":"27","text":"khawa jarra ama'n innot tak-ah kangaak raalmi inkhat diang John lu kha heichoinasik chong aleipeii, kangaakpa khan khawa mun amathaanna mikhumna tiang aleisiya John lu kha aleitanna,"},{"book":"Mark","chapter":"6","verse":"28","text":"sumkheeng chungnga ada-ah numeisanu diang aleipeii halli khawa numeisanu khan anudiang ajuopeii."},{"book":"Mark","chapter":"6","verse":"29","text":"Hiwa chonghi injet phakhan ama siamruoi ngai'n inheiwa-ah akaluong kha inleiya inleiphuum."},{"book":"Mark","chapter":"6","verse":"30","text":"Tirton ngaikhan inheikirra Jisu le inlei-inmu, halli inmani ngai'n inchuontholi, minchuna ngaikha inleirilpi."},{"book":"Mark","chapter":"6","verse":"31","text":"Khawa khan mi katamtak inluut insuok-ah inleiom, Jisu li ama siamruoi ngaikha bubaknapha leimumu, khawa jarra ama'n inmani diang aleitipi, “Hiwa hinna inphut suok-inlang adaina munna si-inlang soong jomachumrui.”"},{"book":"Mark","chapter":"6","verse":"32","text":"Khawale inruoiya inmani'n khawamun makheiya suokna inleineiya rakuong inchuongnga adaina munkhan inleisi."},{"book":"Mark","chapter":"6","verse":"33","text":"Mi katamtak in inmani kasikha inleimu, tu-ngaime itihi inleijet phakhan, inmani ngai'n khuopuisuung inmathaanna Jisu li ama siamruoi ngai tungnasik munkhan inmani'n inleitung masa."},{"book":"Mark","chapter":"6","verse":"34","text":"Jisu'n rakuong makheiya aheisuokli mi katamtak aleimu phakhan amalungnga inmani ngaikha aleiminriang, ajarchu inmani ngaikha kakhaal kaboi Keelngamle in-ang, khawa jarra Jisu'n minchuna katamtak aleiminchu. Teelna 27:17; 1 Reng 22:17; 2 Khang 18:16; Ezek 34:5; Matt 9:36"},{"book":"Mark","chapter":"6","verse":"35","text":"Kholei heiluut phakhan, ama siamruoi ngai'n inheiwa-ah amadiang injuoti, “Tuunhin inmotheijei hiwa munhi ramchik eii."},{"book":"Mark","chapter":"6","verse":"36","text":"Mipui ngaihi minsi inlang, inmani'n anaina khuosuung emakli leiya sisuo inlang inbaksik juo-inchorasu.”"},{"book":"Mark","chapter":"6","verse":"37","text":"Jisu'n aleimasang, “Nangni'n inmani diang baksik peru.”"},{"book":"Mark","chapter":"6","verse":"38","text":"Jisu'n inmani diang aheirakel, “Waipool angjet ningneime? si inlang juo-enru.”"},{"book":"Mark","chapter":"6","verse":"39","text":"Jisu'n ama siamruoi ngaidiang aleitipi mi rakip ngaikha rup rup-ah khoithen inlang chinthou bilkhan min-ongru."},{"book":"Mark","chapter":"6","verse":"40","text":"Khale inruoiya mi rakip in inhei in-ong taangnga bukkhat-ah mi rajakhat, bukkhat-ah mi soomra-nga."},{"book":"Mark","chapter":"6","verse":"41","text":"Khawa suoli Jisu'n waipool ra-nga khali nga inni kha aleiya marwaan tiang enna Pathian minpaakna aleinei. Ama'n waipool kha akatherli asiamruoi ngaidiang mi rakipdiang sempisik-ah aleipeii. Khale inruoiya ama'n nga inni kha-um akatherra inmani ngaidiang aleisempi"},{"book":"Mark","chapter":"6","verse":"42","text":"Mipui'n bakna inneiya, inwon inleiminsip."},{"book":"Mark","chapter":"6","verse":"43","text":"Ama siamruoi ngai'n akaliam waipool li nga kha kokwar soomleini inleikhoomtuup."},{"book":"Mark","chapter":"6","verse":"44","text":"Akabak mi ngaikha pasalseng lising ra-nga inlei eii."},{"book":"Mark","chapter":"6","verse":"45","text":"Jisu'n innottheiya ama siamruoi ngaikha rakuongnga aminluut-ah Bethsaida tiang ama neek-ah ma minsa-ah aleiminsi, khawa phakhan Jisu'n mipui kha-um aleiminsi."},{"book":"Mark","chapter":"6","verse":"46","text":"Inmani rakip kha inthenpui suoli, ama'n chingmuolla Pathian kani aleisi."},{"book":"Mark","chapter":"6","verse":"47","text":"Kholei ephakhan, rakuong kha tuipui laikhan aleiom, Jisu kha atheinuo-ah muongpangnga aleiom."},{"book":"Mark","chapter":"6","verse":"48","text":"Ama'n siamruoi ngai poongna kha aleimu, ajarchu thikaraang kangar kha inlei intongpui; khat-um ziingtiang phadan inthum makheiya kuruk kongkarra Jisu'n tuichungnga inmanidiang aheiwa ah ama'n inmani kha aheikheel dengphakhan,"},{"book":"Mark","chapter":"6","verse":"49","text":"Ama'n tuipui chungnga akeiiya iheiwa inmupha khan, inmani'n akathamak raikhuo eii intia inleikheek."},{"book":"Mark","chapter":"6","verse":"50","text":"Inmani'n inleimu phakhan inraya-ah inlei-inlai."},{"book":"Mark","chapter":"6","verse":"51","text":"Halli ama'n inmani rakuong suungnga aleiluut, khale inruoiya thikaraang kha aleidaijei. Halli asiamruoi ngai'n inthiangnga inleingak."},{"book":"Mark","chapter":"6","verse":"52","text":"Ajarchu inmani malung ngarjarra, mi lising ra-nga awaina chuon inlak kha leijet matormu."},{"book":"Mark","chapter":"6","verse":"53","text":"Inmani'n tuipui inleirakaanna Gennesaret ramtiang inheiwa phakhan rakuong kha muongpangnga inleida."},{"book":"Mark","chapter":"6","verse":"54","text":"Inmani'n rakuong makheiya inheisuok phakhan Jisu kha mipui'n ameel inleijet."},{"book":"Mark","chapter":"6","verse":"55","text":"Halli mipui ngai'n inleijet phakhan khawa muntiang inheitaanna inheiwa, halli mi kana ngaikha inheiruoiya pherra inleiminzaal."},{"book":"Mark","chapter":"6","verse":"56","text":"Khawa suoli Jisu leengnamun rakip-ah, khuo ah, khuopuiya, leiya, phaisuungnga, mipui'n akana ngaikha mi inchunna tiang inheiruoiya akana rakip in apuonmorbit katook nasik inleini, halli akakatook mi rakip in inleidam."}]}