{"data":[{"book":"Yunusa","chapter":"3","verse":"1","text":"Alatala naxa gbilen masenyi ti ra Yunusa bɛ, a naxɛ,"},{"book":"Yunusa","chapter":"3","verse":"2","text":"«Keli, i siga yi taa xungbe naxan xili Ninewe. I xa sa n ma xɛɛra iba e bɛ, n i tixi naxan na.»"},{"book":"Yunusa","chapter":"3","verse":"3","text":"Annabi Yunusa naxa keli a siga Ninewe, alɔ Alatala a masen a bɛ ki naxɛ. Taa nan nu Ninewe ra naxan xungbo ki fanyi ra xi saxan ɲɛrɛ rabama dɛnnaxɛ."},{"book":"Yunusa","chapter":"3","verse":"4","text":"Annabi Yunusa to fɛɛɲɛn keren ɲɛrɛ raba taa kui, a naxa yi masenyi ti fɔlɔ, «Xi tongo naani nan luxi, Ninewe taa xa kana.»"},{"book":"Yunusa","chapter":"3","verse":"5","text":"Ninewekae naxa la Ala ra, e birin fa sunyi suxu, e sunnunyi dugi ragoro e ma tuubi fe ra, keli bannae ma han misikiinɛe."},{"book":"Yunusa","chapter":"3","verse":"6","text":"Yi xibaarui to Ninewe mangɛ li, a fan naxa keli a xa kibanyi kui, a a xa mangɛ donma rate a ma, a a sunnun dugi ragoro a ma, a fa sa dɔxɔ tɛ xube xɔɔra tuubi fe ra."},{"book":"Yunusa","chapter":"3","verse":"7","text":"Na kui a naxa yi masenyi ti Ninewe bɛ, «Mangɛ nun a xa kuntigie xili ra, sunyi bara maxandi mixie nun xurusee birin ma."},{"book":"Yunusa","chapter":"3","verse":"8","text":"Mixie nun xurusee birin xa sunnun dugi ragoro e ma, e xa Alatala xili sɛnbɛ ra, birin xa gbilen a xa kira ɲaaxi nun e xa kobiɲa fɔxɔ ra."},{"book":"Yunusa","chapter":"3","verse":"9","text":"Nde a kolon xa Ala mu a xa natɛ tongoxi masarama, a won natanga a xa xɔnɛ gbe ma, a fa won nakisi faxɛ ma?»"},{"book":"Yunusa","chapter":"3","verse":"10","text":"Ala to a to Ninewekae bara tuubi, e bara e kobe so e xa kira ɲaaxi ra, a naxa kinikini e ma, a mu gbaloe ragoro e ma sɔnɔn, alɔ a nu bara a ɲanige ki naxɛ."}]}