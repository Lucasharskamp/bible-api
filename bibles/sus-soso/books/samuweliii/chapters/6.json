{"data":[{"book":"Samuweli II","chapter":"6","verse":"1","text":"Dawuda man naxa Isirayila sɔɔrie malan, e kɔnti naxa siga mixi wulu tongo saxan."},{"book":"Samuweli II","chapter":"6","verse":"2","text":"E naxa siga Bale Yuda, Ala xa kankira tongode, Alatala xili falama naxan xun, Alatala Sɛnbɛma magoroxi naxan ma malekɛe masolixie tagi."},{"book":"Samuweli II","chapter":"6","verse":"3","text":"E naxa Ala xa kankira dɔxɔ sarɛti nɛɛnɛ nde fari, e fa e ɲɛrɛ a sɛɛti ma kelife Abinadabo xɔnyi geya fari. Abinadabo xa di xɛmɛe Usa nun Axiyo nan nu sarɛti nɛɛnɛ raɲɛrɛfe."},{"book":"Samuweli II","chapter":"6","verse":"4","text":"E naxa a raɲɛrɛ kelife Abinadabo xɔnyi geya fari. Axiyo nu ɲɛrɛfe sarɛti ya ra, Ala xa kankira nu na naxan fari."},{"book":"Samuweli II","chapter":"6","verse":"5","text":"Dawuda nun Isirayila ɲama nu na Alatala matɔxɔfe maxase mɔɔli birin na. Maxase wuri daaxie nun kɔra mɔɔli ndee nu na e yi ra."},{"book":"Samuweli II","chapter":"6","verse":"6","text":"E to Nakon xa lɔnyi li, ningee naxa wa birafe. Na kui Usa naxa a bɛlɛxɛ itala, a Ala xa kankira suxu."},{"book":"Samuweli II","chapter":"6","verse":"7","text":"Alatala naxa xɔnɔ a ma a xa na karinyi ma, a fa a sɔntɔ Alatala xa kankira fɛ ma."},{"book":"Samuweli II","chapter":"6","verse":"8","text":"Dawuda naxa xɔnɔ Alatala Usa faxafe ra. E naxa na yire xili sa Peresi Usa. Naa xili falama na ki nɛ han to lɔxɔɛ."},{"book":"Samuweli II","chapter":"6","verse":"9","text":"Dawuda naxa gaaxu Alatala ya ra na lɔxɔɛ, a a fala, «Alatala xa kankira fa soma n tan xɔnyi di?»"},{"book":"Samuweli II","chapter":"6","verse":"10","text":"A naxa natɛ tongo a a mu lanma a xa a raso a xa taa kui sinden, a xa a xanin Obedo Edon Gatika xɔnyi."},{"book":"Samuweli II","chapter":"6","verse":"11","text":"Alatala xa kankira naxa lu mɛnni han kike saxan. Na waxati bun ma, Alatala naxa baraka sa Obedo Edon nun a xa mixi birin ma."},{"book":"Samuweli II","chapter":"6","verse":"12","text":"E naxa sa na dɛntɛgɛ mangɛ Dawuda bɛ. E naxɛ, «Alatala bara duba Obedo Edon xa fɔxɛ bɛ Alatala xa kankira xa fe ra.»"},{"book":"Samuweli II","chapter":"6","verse":"13","text":"Kankira xaninyie to santongo senni raba, Dawuda naxa tuura nun ninge bɔrɔgɛxi ba sɛrɛxɛ ra."},{"book":"Samuweli II","chapter":"6","verse":"14","text":"Dawuda nu na fare boronfe a sɛnbɛ birin na Alatala ya i, dugi fiixɛ ragoroxi a ma."},{"book":"Samuweli II","chapter":"6","verse":"15","text":"Dawuda nun Isirayila ɲama naxa na kankira rasiga Darisalamu, e nu Alatala matɔxɔ sarae fe xui ra."},{"book":"Samuweli II","chapter":"6","verse":"16","text":"E nu kankira rasoma Dawuda xa taa kui tɛmui naxɛ, Sɔlu xa di ginɛ Mikali nu tixi wundɛri ra. A to Dawuda to fare boron na, Ala xa kankira ya ra, a bɔɲɛ naxa raɲaaxu a ma."},{"book":"Samuweli II","chapter":"6","verse":"17","text":"E naxa Alatala xa kankira dɔxɔ kiri banxi bun ma Dawuda nu naxan tixi a bɛ. Na tɛmui Dawuda naxa sɛrɛxɛ gan daaxie nun xanunteya sɛrɛxɛe ba."},{"book":"Samuweli II","chapter":"6","verse":"18","text":"A to gɛ na sɛrɛxɛe bade, a naxa duba ɲama bɛ Alatala Sɛnbɛma xili ra."},{"book":"Samuweli II","chapter":"6","verse":"19","text":"A naxa taami keren, tamaree, nun xɔrɛ maniyɛe fi ginɛ nun xɛmɛ birin ma, e fa gbilen e xɔnyi."},{"book":"Samuweli II","chapter":"6","verse":"20","text":"Dawuda to gbilen a xɔnyi, a xa sa duba a xa denbaya bɛ, Mikali naxa a ralan, a a fala a bɛ, «I tan, Isirayila mangɛ, i tan nan fare boronfe i mageli ra i xa konyie nun e xa ginɛe ya i yi ki, alɔ sɛgɛtala xurutare nde, i mu yaagi?»"},{"book":"Samuweli II","chapter":"6","verse":"21","text":"Dawuda naxa a yaabi, a naxɛ, «N a rabaxi Alatala nan bɛ, naxan n sugandi, a n nafisa i baba nun a bɔnsɔɛ birin bɛ, a n findi a xa ɲama Isirayila mangɛ ra. N matɔxɔɛ nan tife Alatala bɛ."},{"book":"Samuweli II","chapter":"6","verse":"22","text":"N bara tin nde xa sa na fari, n man xa n yɛtɛ magoro a bɛ. Na konyi ginɛe i naxee xa fe fala, nee fan n binyama nɛ.»"},{"book":"Samuweli II","chapter":"6","verse":"23","text":"Na na a ra, Sɔlu xa di ginɛ Mikali mu di yo bari a xa simaya kui."}]}