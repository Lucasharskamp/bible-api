{"data":[{"book":"JONI","chapter":"4","verse":"1","text":"Hagi Jisasi'a antahiama Farisi vahe'mo'za hu'za Jisasi'a, Jonina agatereno rama'a amage antesaza disaipol nagara zamazeritru huno, mono tina frenezmante hu'za nehazanke antahi'ne."},{"book":"JONI","chapter":"4","verse":"2","text":"(Anage hazanagi Jisas'a Agra'a mono tina freozmante'ne. Hagi Agri'ma amage nentaza disaipol naga'mo'za mono tina fre zamante'naze.)"},{"book":"JONI","chapter":"4","verse":"3","text":"Judia kaziga atreno Agra mago'ene Galili vu'ne."},{"book":"JONI","chapter":"4","verse":"4","text":"Galilima vunakura Sameria mopa kazigati nevaza kantega rugitagino vu'ne."},{"book":"JONI","chapter":"4","verse":"5","text":"Anante Sameria mopa kaziga nevuno, ana mopafi mago kuma agi'a Sika nehazare uhanati'ne. Korapara Jekopu'a ana mopa tva'oma'are me'nea mopa, Josefena ami'neane."},{"book":"JONI","chapter":"4","verse":"6","text":"Ana kuma tva'onte Jekopuna tinkeri'a me'ne. Hagi Jisasi'a kama e'nea zamo avesra higeno ana tinkerire umanigsa hu'ne. Feru avame zageha higeno anante umani'ne."},{"book":"JONI","chapter":"4","verse":"7","text":"Anante mago Sameria a'mo ti afinaku ana tinkerire egeno, Jisasi'a ana a'mofonku huno, Tina afi namio huno hu'ne."},{"book":"JONI","chapter":"4","verse":"8","text":"Na'ankure Agri amage nentaza disaipol nagara rankumategati ne'za mizasenaku zamagra vu'nazageno mani'neno anagea hu'ne."},{"book":"JONI","chapter":"4","verse":"9","text":"Anage higeno ana Sameria a'mo Jisasinku huno, Kagra Jiu ne' mani'nananki nahigenka Sameria a' monagura, tina afi namio hunka nantahi'negane? (Na'ankure Jiu vahe'mo'za Sameria vahe'enena tragote'za nomanize.)"},{"book":"JONI","chapter":"4","verse":"10","text":"Jisasi'a ana ke nona'a anage huno asami'ne, Anumzamo negamia musezama antahi'nenkasina, iza'o kantahigeno kagriku'ma, tina afi namige'na na'neno nehia ne'ma kagra antahigankeno, Agra asimu eri tina kamisine."},{"book":"JONI","chapter":"4","verse":"11","text":"Ana a'mo Agriku huno, Ra ne'moke Kagra tima afisana tafena e'ori'nankeno tinkerimo'a zaza huno urami'ne. Hagi Kagra igati ana asimu eri tina afigahane?"},{"book":"JONI","chapter":"4","verse":"12","text":"Jekopu neragehona Kagra agterenka onaga'a mani'nampi? Na'ankure agra ama tinkeria tamine, agra ana tinkerifinti nenege'za, mofavre naga'amozane afu'zaga'amoza ne'naza tine."},{"book":"JONI","chapter":"4","verse":"13","text":"Higeno Jisasi'a ana a'mofo ke nona'a huno asmi'ne, Maka'mo'za ama tima nesanuza ete ru'ene tinkura zamesigahie."},{"book":"JONI","chapter":"4","verse":"14","text":"Hianagi izano Nagrama amisua tima nesuno'a, mago'ene tinkura ave'osigahie. Hianagi Nagrama aminaku nehua timo'a, kampu'i timo hiaza huno agu'afi me'neno, evava nehuno manivava asimu amigahie."},{"book":"JONI","chapter":"4","verse":"15","text":"Higeno ana a'mo Agriku amanage hu'ne, Ra nemoka, ana tina namigeno, nagrira tinkura nave'osisige'na tima afi'zantera oma'neno, huno hu'ne."},{"book":"JONI","chapter":"4","verse":"16","text":"Agra ana akura huno, Vunka, negavena ome ke hunka avrenka amare eno."},{"book":"JONI","chapter":"4","verse":"17","text":"Higeno ana a'mo kenona'a huno asmi'ne, Nagra ve onte'noe higeno, Jisasi'a ana ara anage huno asmi'ne, Kagra vema onte'noe hunkama nehanana tamage hunka nehane,"},{"book":"JONI","chapter":"4","verse":"18","text":"na'ankure kagra kotenka 5fu'a ve eri'nane, hagi menima kagrane mani'nea vea negave'a omani'ne. E'igu kagra tamage hunka nenasmine."},{"book":"JONI","chapter":"4","verse":"19","text":"Higeno ana a'mo Agrira asmino, Ra nemoke, nagrama negagoana Kagra mago kasnampa ne' mani'nane."},{"book":"JONI","chapter":"4","verse":"20","text":"Tagrira tafahe'za ama agonafi monora hunte'naze. Jiu vahe'motma Jerusalemi kumateke monora huntegahaze hutma tamagra nehaze."},{"book":"JONI","chapter":"4","verse":"21","text":"Higeno Jisasi'a amanage huno ana ara asami'ne, Ama a'moka, kema hanua kerera kamentinti huo, mago kna ne-eankino efore'mahina, ama agonafino, Jerusalemi kumatero tamagra Nerfantera monora huontegahaze."},{"book":"JONI","chapter":"4","verse":"22","text":"Tamagra ontahi'naza zante monora nehaze, tagra antahi'nona zante monora nehune. Na'ankure vahe'ma zamagu'vazizana Jiu vahe'motafi me'ne."},{"book":"JONI","chapter":"4","verse":"23","text":"Hianagi mago kna ne-ea knamo'a hago menina ama fore hu'ne. Nenfama tamage mono hunteku hanamo'za, avamupi tamage avu'avateti monora huntegahaze. E'inahu hu'za mono'ma huntesaza vaheku Nenfa'a nehakre."},{"book":"JONI","chapter":"4","verse":"24","text":"Na'ankure Anumzana Agra Avamure, hu'negu mono'ma hunteku hanamo'za, zamagra zamagu'areti avamuzmifi tamage monora huntegahaze."},{"book":"JONI","chapter":"4","verse":"25","text":"Higeno ana a'mo Agrira amanage huno asmi'ne, Nagra antahi'noe Mesaia'a (tazahu ne') egahie, (Kraisi'e hu'zama agima ante'naza nera), 4:25 Hibru kefina Mesaia'a hu'neana tzahu nere, Griki kefina Kraisi'e hu'neana tazahu nere, English kefina Savior hu'neana tazahu nere hu'ne.  ana ne'ma esnuno'a, maka'zana tasmi ama hanigeta antahi'gahune."},{"book":"JONI","chapter":"4","verse":"26","text":"Jisasi'a ana ara asmino, Ama nanekema nehua ne'mona ana ne' Mesaia'ne."},{"book":"JONI","chapter":"4","verse":"27","text":"Anage nehakeno Jisasima amage'ma nentaza disaipol nagara anante enehanatiza ana a'ene naneke nehige'za nege'za antri nehu'za hakare antahintahi hu'nazanagi, nazanku nehakre huge, nazanku a'ene kegaga nehie? Hunora mago'mo'a antahi onke'ne."},{"book":"JONI","chapter":"4","verse":"28","text":"Anante ana a'mo tinkavo'a netreno, rankumatega viazamo vene'ne zaga ome zamasmino,"},{"book":"JONI","chapter":"4","verse":"29","text":"Eta eme keho, maka'zama hu'noa zanku'ma huama huno nasmi'nea nera, Kraisi'ema hu'naza ne' e'negahie?"},{"book":"JONI","chapter":"4","verse":"30","text":"Ome zamasmige'za, rankumara atre'za zamagra atirami'za Agritega e'naze."},{"book":"JONI","chapter":"4","verse":"31","text":"Vahe'ma zamarenaku vu'nege'za amage nentaza disaipol naga'mo'za Jisasina tutu hunte'za, hurami ne'moka (Rabbai), ne'zana no hu'naze."},{"book":"JONI","chapter":"4","verse":"32","text":"Hianagi Jisasi'a zamasmi'no, Nagrama nesua ne'zama me'neana tamagra onke'naze,  huno zamasmi'ne."},{"book":"JONI","chapter":"4","verse":"33","text":"Anage hige'za amagema nentaza disaipol naga'mo'za, ke ohumi ahumi nehu'za, zamagra hu'za mago'mo ne'zana eme amigeno ne'neno Agra nehifi?"},{"book":"JONI","chapter":"4","verse":"34","text":"Jisasi'a amanage huno zamagrira zamasmi'ne, Nagri ne'zana aza'o hunantege'na e'nomofo avesite eri'zama'a eri vagaresanugu hunantege'na e'noe."},{"book":"JONI","chapter":"4","verse":"35","text":"4'a ika maniteta tamagra hozama hamare kna me'ne huta nosafi? Nagra neramasmuanki keho, kesga hutma hozafina tmua keho, ne'zamo afureno ta'nefa ruherafino hoza hamare kna kofta nehie."},{"book":"JONI","chapter":"4","verse":"36","text":"Ana ne'zama hamare'namo'za hago mizazamia knare hu'za eri'naze. Hagi ana raga'ama hamare'nazana manivava mani'zante vahera zamare'za vu'naze, ana nehina aza'o hozama nehankremo'ene, hozama nehamremokea, zanagu'a musena magoka hugaha'e."},{"book":"JONI","chapter":"4","verse":"37","text":"Na'ankure ama ana nanekea tamage ke me'ne. Mago'mo hoza hankretegeno, rumo hoza nehamare hu'za nehaze."},{"book":"JONI","chapter":"4","verse":"38","text":"Tamagra zamaza hutma avimzana ose'naza hozafi Nagra huneramantoe, rumo'za amuho hu'za eri'za hankre'naza hozafi, tamagra ne'za hamare'sagu huneramantoe."},{"book":"JONI","chapter":"4","verse":"39","text":"Sameria rankumateti hakare vahe'mo'za Agrite zamentinti hu'naze. Na'ankure ana a'mo'ma huno maka'zama nagra ko'ma hu'noa zana, Agra huama hunante'ne."},{"book":"JONI","chapter":"4","verse":"40","text":"E'inage hige'za, Sameria vahe'mo'za Jisasinte e'za, tagrane manigahane hu'za hanaveti'za antahigageno, Agra tare zagegna zamagrane mani'ne."},{"book":"JONI","chapter":"4","verse":"41","text":"Hagi Jisasi'ma zamasmia ke nentahi'za, hakare'a ontahi'naza vahe'mo'zane zamentinti hu'naze."},{"book":"JONI","chapter":"4","verse":"42","text":"Zamagra ana ara amanage hu'za asmi'naze, kagrama hana kegukera tamentinti nosune, hagi tagra tagesafinti antahita tamentinti nehune. Agra tamage maka kokankoka vahe'mota tazahu nere."},{"book":"JONI","chapter":"4","verse":"43","text":"Tare zage knama maniteno, Jisasi'a ana kumara atreno Galili vu'ne."},{"book":"JONI","chapter":"4","verse":"44","text":"Na'ankure Jisasi'a Agra'a huama huno, Kasnampa (profet) vahe agi'a mopa agafa'arera erisaga osugahaze huno hu'ne."},{"book":"JONI","chapter":"4","verse":"45","text":"Hagi anante Galilima ehanatige'za, kinafinti zamare'nea knagu nentahiza muse ne'za kreza nenaza knarera (pasova) Jerusalemi vu'ne'za ke'naza vahe'mo'za musena hunte'naze."},{"book":"JONI","chapter":"4","verse":"46","text":"Ana hazageno Kana Galili kaziga, tinteti waini'ma trohu'nea kumate eteno e'ne. Anante mago kamani eri'za ne'mofo mofavre'mo Kapenium kumate kri erino mase'ne."},{"book":"JONI","chapter":"4","verse":"47","text":"Jisasi'a Judia atreno Galili kaziga ehanatia kema nentahino'a, kri eri'nea mofavre'mofo nefa'a Agrite viazamo asuragi kefinti, Enka mofavre ni'a eme azeri so'e huo huno nemofo'a fri'kante mase'negeno antahige'ne."},{"book":"JONI","chapter":"4","verse":"48","text":"Anage higeno Jisasi'a asmino, Avame'zane kaguvaza hanuazana ketetage'za, tamagra tamentintia hugahazo!"},{"book":"JONI","chapter":"4","verse":"49","text":"Ana kamani eri'za ne'mo'a Jisasinkura huno, Ramoke mofavreni'a frisanigi ko eramio."},{"book":"JONI","chapter":"4","verse":"50","text":"Higeno Jisasi'a ana nera asmino, Nonkarega vuo, negamofo'a ofrino amne mani'ne. Ana ne'mo tamage Jisasi'a nehie huno amentinti nehuno atreno ete noma'arega vu'ne."},{"book":"JONI","chapter":"4","verse":"51","text":"Atreno kantega uneramige'za, kazokzo eri'za vahe'amo'za eme asami'za, negamofona kri'a atrentegeno mani'ne hu'za eme asmi'naze."},{"book":"JONI","chapter":"4","verse":"52","text":"Anagema hu'za asmizageno kri'ama atrente'nea knagu zamantahigege'za zamagra asami'za, Okina wan kiloki higeno avufa teve ha'zamo'a atrente'ne."},{"book":"JONI","chapter":"4","verse":"53","text":"Anagema nehazageno nefa'a agesa antahi'ne, Jisasi'a ana knareku huno, Negamofo'a ofri amne mani'ne  huno hu'ne, nehuno agrane noma'afi nemaniza naga'ane, maka'moza zamentinti hu'naze."},{"book":"JONI","chapter":"4","verse":"54","text":"Jisasi'ma Judia kazigama atreno Galilima emanineno'a, ama'i nampa 2 avame'za eri fore hu'ne."}]}