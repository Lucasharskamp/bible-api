{"data":[{"book":"Matei","chapter":"26","verse":"1","text":"Yesu paayomwi longela ago goti, ngaabakia banamasi' bake,"},{"book":"Matei","chapter":"26","verse":"2","text":"“Mutangite panga bu'ka pa masu'ba gabi'li' kwaalu'a baa na si'li'ku'si'li'ku' ya Pasika. Lisu'ba lyo Mwana wa Mundu alu'a songelwa li'nga abambilwe.”"},{"book":"Matei","chapter":"26","verse":"3","text":"Nsimu wo, api'ndo ba dini na api'ndo ba bandu baatikwembana pamope munyumba ya mpi'ndo nku'lu' wa dini ywakemelwa Kayafa."},{"book":"Matei","chapter":"26","verse":"4","text":"Ngabasikisana ndi'la ya kummoywa Yesu kwa kinunu na kummulaga."},{"book":"Matei","chapter":"26","verse":"5","text":"Lakini ngababaya, “Likowe li' kanelipangike lisu'ba lya si'li'ku'si'li'ku', kwa akane pitya puyo kwa bandu.”"},{"book":"Matei","chapter":"26","verse":"6","text":"Yesu paabile Betania munyumba ya Simoni, mwene matana."},{"book":"Matei","chapter":"26","verse":"7","text":"Pabaabile nnyumba kabalya ayingi nnwawa yumo, abile na supa ya liwe yene mauta ga bei ngu'lu'. Ngagamiminia muntwe wa Yesu."},{"book":"Matei","chapter":"26","verse":"8","text":"Banamasi' bake pabagabweni go ngabausika, ngababaya, “Kwa mwanjaa namani anyamanie mali kati yi'?"},{"book":"Matei","chapter":"26","verse":"9","text":"Mauta ga gakapi'mi'yi'lwa kwa bei ngu'lu', na mbanje ye kwapeya aki'ba.”"},{"book":"Matei","chapter":"26","verse":"10","text":"Yesu paakwipwi gabaganiyage, ngaabakia, “Kwa mwanjaa namani mumwauya mau' yu'? Ywembe anipangile likowe linannoga."},{"book":"Matei","chapter":"26","verse":"11","text":"Aki'ba mubile nabo masu'ba goti, lakini nenga naabali na mwenga masu'ba goti."},{"book":"Matei","chapter":"26","verse":"12","text":"Ayu' mau' animimini mauta ganannungya muyi'ga yangu' li'nga kwibi'ka wiso yi'ga yangu' kwo sikilwa."},{"book":"Matei","chapter":"26","verse":"13","text":"Kakape nimmakianga, pandu popoti palu' mudunia yi'no kwayaalilwa abali inannoga yi', likowe li' lyalipangite mau' yu' lyalu'a tambulwa kwa kunku'mbu'kya ywembe.”"},{"book":"Matei","chapter":"26","verse":"14","text":"Bu'kapo Yuda Isikalioti, yumo ywa balu' banamasi' ku'mi na abi'li', ngayenda kwa api'ndo ba dini"},{"book":"Matei","chapter":"26","verse":"15","text":"na kwalaluya, “Mulu'a nipeya ki'li' mana nimmi'i Yesu mumaboko ginu?” Ngabammalangya ipande salasini ya mbanje."},{"book":"Matei","chapter":"26","verse":"16","text":"Bu'ka lisu'ba lyo, Yuda aabile kapala lipala lya kunsongya Yesu."},{"book":"Matei","chapter":"26","verse":"17","text":"Lisu'ba lyo tumbulya si'li'ku'si'li'ku' ya Makati Gangalu'la, banamasi' bannyendeli Yesu, ngabannaluya, “Kilyo sa Pasika upala tukakubi'ki wiso kwaku'?”"},{"book":"Matei","chapter":"26","verse":"18","text":"Ywembe ngayangwa, “Muyende kukilambo kwa mundu nsi'si', mukammakie, ‘Mwalimu abaya, Lisu'ba lyangu' liegelile, nenga na banamasi' bangu' tupala panga ngu'mbu'ku'mbu' ya Pasika munyumba yako.’”"},{"book":"Matei","chapter":"26","verse":"19","text":"Kwa nyo, banamasi' ngabapanga kati mwababakiyilwe na Yesu, ngabaibi'ka wiso Pasika."},{"book":"Matei","chapter":"26","verse":"20","text":"Pakupilile, Yesu ngatama pamesa pamope na banamasi' bake ku'mi na abi'li'."},{"book":"Matei","chapter":"26","verse":"21","text":"Pabaabile kabalya, Yesu ngabaya, “Kakape nimmakianga, yumo mukipi'nga sinu alu'a nisongya.”"},{"book":"Matei","chapter":"26","verse":"22","text":"Banamasi' ngabanyopa muno, ngabatumbwa kunnaluya yumo yumo, “Bwana, nengali, au lili?”"},{"book":"Matei","chapter":"26","verse":"23","text":"Yesu ngaabakia, “Ywasuyite likati pamope nanenga mukibakuli, ngaywaalu'a nisongya."},{"book":"Matei","chapter":"26","verse":"24","text":"Mwana wa Mundu ayenda kati mu'lu' Maandiko Mapeleteu mwagabaya, lakini akibona yu'lu' mundu ywaalu'a kunsongya! Ilu'e panga nantali mundu ywo akakotoka belekwa.”"},{"book":"Matei","chapter":"26","verse":"25","text":"Yuda yu'lu' ywaapalage kunsongya Yesu ngalaluya, “Mwalimu! Nengali, au lili?” Yesu ngannyangwa, “Wenga wamwene ngawaubaya.”"},{"book":"Matei","chapter":"26","verse":"26","text":"Pabaabile kabalya, Yesu ngatola likati, ngasukulu Nnu'ngu', ngalimetwana na kwapeya banamasi' bake kabaya, “Mutole mulye, yi'no nga yi'ga yangu'.”"},{"book":"Matei","chapter":"26","verse":"27","text":"Bu'kapo ngatola nnobo wa divai no sukulu kabaya, “Munywelyange mwaboti munnobo gu'no."},{"book":"Matei","chapter":"26","verse":"28","text":"Kwa mwanjaa yi'no nga myai yangu' yaikangamaya lilagano, iyitanika kwa kitumbu sa bandu baingi li'nga kwabu'ki'ya sambi."},{"book":"Matei","chapter":"26","verse":"29","text":"Lakini nimmakianga, naainywali kai' divai ya njabibu mpaka lisu'ba li'lu' lyanainywa yayambi' pamope na mwenga mu ukulungwa wa Tati' bangu'.”"},{"book":"Matei","chapter":"26","verse":"30","text":"Bu'ka po yi'mba mwambo, ngababu'ka yenda mu Kitu'mbi' sa Minjaituni."},{"book":"Matei","chapter":"26","verse":"31","text":"Bu'kapo Yesu ngaabakia, “Kilo sa li'no, mwenga mwaboti mwalu'a nileka nenga, kwa mwanjaa Maandiko Mapeleteu gabaya,"},{"book":"Matei","chapter":"26","verse":"32","text":"Lakini bu'ka pa uyu'ki wangu', naalu'a kunnongolya yenda ku Galilaya.”"},{"book":"Matei","chapter":"26","verse":"33","text":"Petili ngammakia Yesu, “Ata mana boti baalu'a kuleka wenga, katu nenga nikulekali.”"},{"book":"Matei","chapter":"26","verse":"34","text":"Yesu ngannyangwa, “Kakape nikubakia, li'no kilo kapala bi'ka njogolo, waalu'a nikana mala itatu.”"},{"book":"Matei","chapter":"26","verse":"35","text":"Petili ngammakia, “Ata mana kanipalikwa waa pamope na we, katu naalu'a kukanali.” Na balu' banamasi' aine ngababaya nyinyonyo."},{"book":"Matei","chapter":"26","verse":"36","text":"Bu'kapo Yesu ngayenda pamope na banamasi' bake mpaka ku kyati' sakikemelwa Getisemani, ngaabakia, “Mutame pa, nanenga niyenda palu'ngi' nikalu'be.”"},{"book":"Matei","chapter":"26","verse":"37","text":"Ngantola Petili na balu' bana abi'li' ba Zebedayo, apo ngatumbwa nyopa no auka."},{"book":"Matei","chapter":"26","verse":"38","text":"Apo ngaabakia, “Mwoyo wangu' utwi'li manyingipalo, ata pipi no waa. Mutame pano li'nga mukeleke pamope nanenga.”"},{"book":"Matei","chapter":"26","verse":"39","text":"Bai, ngayenda nnu'ngi' pasene, ngatu'la ukukama, ngalu'ba kabaya, “Mwa Tati' bangu', mana iwesekine nnobo gu' wa ngu'su'mbu' munibu'ki'ye, lakini kaneipange kati mwanipala nengali, ila mwamupala mwa Tati'.”"},{"book":"Matei","chapter":"26","verse":"40","text":"Ngaayendelya balu' banamasi' bake, ngaakolya bagonjike. Ngammakia Petili, “Mukombwili keleka pamope nanenga ata kwa lisaa limo?"},{"book":"Matei","chapter":"26","verse":"41","text":"Mukeleke na mulu'be li'nga mwaakane yingya mumapayilwo, kwa mwanjaa, loo yinu ipala panga makowe manogau, lakini yi'ga yinu nga kigopi.”"},{"book":"Matei","chapter":"26","verse":"42","text":"Ngayenda kai' pampanda pabi'li' no lu'ba, “Mwa Tati', manaitei nnobo gu' ukombwali pi'ta kuutalu nanenga wangali kuunywelya, bai gamupala gapangike.”"},{"book":"Matei","chapter":"26","verse":"43","text":"Ngaayendelya kai', ngaakolya bagonjike, kwa mwanjaa minyo gabe gaatopilwe na lugono."},{"book":"Matei","chapter":"26","verse":"44","text":"Bai, ngaaleka, ngayenda kai' lu'ba pampanda patatu kabwi'li'gi'ya baya gagalu'galu'."},{"book":"Matei","chapter":"26","verse":"45","text":"Bu'kapo ngaayendelya balu' banamasi' bake ngaabakia, “Buli, balo mukagonja no pu'mu'lya? Lingulyange! Saa itimile, na Mwana wa Mundu alu'a kamukiyilwa kwa bandu bene sambi."},{"book":"Matei","chapter":"26","verse":"46","text":"Muyumuke, tubu'ke. Lingulyange! Yu'lu' ywanisongya endaisa.”"},{"book":"Matei","chapter":"26","verse":"47","text":"Yesu paabile anayomwali longela nabo Yuda, yumo ywa balu' ku'mi na abi'li', ngaika pamope na kipi'nga kiku'lu' sa bandu bene mapanga na mandolonga babaatumilwe na api'ndo ba dini na api'ndo ba bandu."},{"book":"Matei","chapter":"26","verse":"48","text":"Aywo ywapalage kunsongya Yesu, aabile aayomwile kwapeya abo bandu mwasu kabaya, “Yu'lu' ywanannonia ngaywembe, mummoywe.”"},{"book":"Matei","chapter":"26","verse":"49","text":"Bai, Yuda paamwegeli Yesu na kumpanga abali kabaya, “Abali, Mwalimu,” ngannonia."},{"book":"Matei","chapter":"26","verse":"50","text":"Yesu ngammakia, “Mbwiga, upange si'lu' soisilile.” Apo balu' bandu ngabaisa, ngabammoywa Yesu, na kuntaba."},{"book":"Matei","chapter":"26","verse":"51","text":"Yumo ywa balu' babaabile pamope na Yesu ngasolomwa lipanga lyake, nganku'mbwa ntumisi ywa mpi'ndo ywa dini, na kunkata lisikilo."},{"book":"Matei","chapter":"26","verse":"52","text":"Apo Yesu ngammakia, “Ki'li'bu'ya lipanga lyako mulupata lwake, kwa mwanjaa boti babatumya lipanga, baalu'a waa kwa lipanga."},{"book":"Matei","chapter":"26","verse":"53","text":"Buli, Utangiteli panga niwesa kwalu'ba Tati' bangu', nabembe bawesa niletya saa yi'yi'noyi'no ipi'nga yaipi'ta ku'mi na ibi'li' ya malaika kuniyangatia?"},{"book":"Matei","chapter":"26","verse":"54","text":"Nikapangage nyo, galu'e timya buli Maandiko Mapeleteu gagabaya panga amo ngamwaipalikwa ba?”"},{"book":"Matei","chapter":"26","verse":"55","text":"Bu'kapo Yesu ngakibakia kipi'nga sa bandu babaaisi kummoywa, “Buli, mwisi kuniboywa kwa mapanga na mandolonga, baya kwake kati nenga nampokonyoli? Kila lisu'ba naabile munyumba ya Nnu'ngu' kaniyi'gana, na mwenga mwaniboywili!"},{"book":"Matei","chapter":"26","verse":"56","text":"Lakini aga goti gapangike li'nga maandiko mapeleteu ga alondoli ba Nnu'ngu' gatimi.” Bu'kapo banamasi' boti ngabanneka no butuka."},{"book":"Matei","chapter":"26","verse":"57","text":"Bai, balu' babammoywi Yesu ngabampeleka kwa Kayafa, mpi'ndo ywa dini, pandu po baakongolekine balimu ba salya na api'ndo ba bandu."},{"book":"Matei","chapter":"26","verse":"58","text":"Petili nganki'ngama Yesu kwa kuutalu mpaka kulua lwa mpi'ndo ywa dini, ngayingya nnyumba pamope na ali'ndi'li li'nga apate kugabona makowe gagalu'a pitya."},{"book":"Matei","chapter":"26","verse":"59","text":"Bai, api'ndo ba dini na Balasa Liku'lu' lya Ayahudi lyoti ngabapala ukong'ondeli wa ubu'su' bu'kana na Yesu li'nga bapate kummulaga,"},{"book":"Matei","chapter":"26","verse":"60","text":"lakini baapatikeli likowe lyolyoti, pamope no panga baaisi akong'ondeli baingi ba ubu'su'. Kuundi'la ngabaisa akong'ondeli abi'li' ba ubu'su',"},{"book":"Matei","chapter":"26","verse":"61","text":"no baya, “Mundu yu' aabaite panga, ‘Nendakombwa kwisengwana nyumba ya Nnu'ngu', na kwisenga kwa masu'ba gatatu.’”"},{"book":"Matei","chapter":"26","verse":"62","text":"Bu'kapo mpi'ndo ywa dini ngayi'ma na kummakia Yesu, “Buli, uyangwali kili'be? Bandu ba bakong'ondelya ki'li' bu'kana na wenga?”"},{"book":"Matei","chapter":"26","verse":"63","text":"Lakini Yesu ngatama liki. Mpi'ndo wa dini ngammakia, “Ulape kwa lina lya Nnu'ngu' ywabile nkoti panga ulu'a kutubakia kweli. Buli, wenga wa Kilisitu, Mwana wa Nnu'ngu'?”"},{"book":"Matei","chapter":"26","verse":"64","text":"Yesu ngammakia, “Wenga ngaulongei. Lakini nimmakianga, tumbulya nambi'yambi' mwalu'a kummona Mwana wa Mundu atami kummalyo ga yu'lu' Bwana Mwene Makakala, kauluka bu'ka kumaunde ga kunani.”"},{"book":"Matei","chapter":"26","verse":"65","text":"Apo mpi'ndo ywa dini ngapapwana magu'bo gake no baya, “Atikupulu! Tupala ukong'ondeli wi'ngi' kai'? Linga, nambi'yambi' mwenga muyu'wine ayo kupulu yake."},{"book":"Matei","chapter":"26","verse":"66","text":"Mwenga mwibona buli?” Bembe ngabannyangwa, “Apalikwa waa!”"},{"book":"Matei","chapter":"26","verse":"67","text":"Bu'kapo ngabammunia mmata kuminyo, ngabanku'mbwa ngondi, na bi'ngi' baabile kabanku'mbwa mapande,"},{"book":"Matei","chapter":"26","verse":"68","text":"kababaya, “Wenga wa Kilisitu, ummaye nyai ywakuku'mbwile!”"},{"book":"Matei","chapter":"26","verse":"69","text":"Petili atami panja muluwa. Ntumisi yumo nnwawa ngannyendelya na kummakia, “Wenga waabile pamope na Yesu ywa ku Galilaya.”"},{"book":"Matei","chapter":"26","verse":"70","text":"Petili ngakana nnu'ngi' ya boti babaabile palu', kabaya, “Ndangiteli ata lyo baya.”"},{"book":"Matei","chapter":"26","verse":"71","text":"Paabile paniango kaapita, ntumisi ywi'ngi' nnwawa ngammona, ngaabakia balu' babaabile palu', “Mundu yu' abile pamope na Yesu ywa ku Nasaleti.”"},{"book":"Matei","chapter":"26","verse":"72","text":"Petili ngakana kai' kwa kilapo, kabaya, “Nintangiteli mundu yu'!”"},{"book":"Matei","chapter":"26","verse":"73","text":"Bu'ka pa masaa masene, balu' babaayi'mi palu' bannyendeli Petili, ngabammakia, “Kakape wenga ngawa yumo ywabe, kwa mwanjaa nnongelo wako ukupanga utanganikwe.”"},{"book":"Matei","chapter":"26","verse":"74","text":"Apo Petili ngatumbwa kwilani no lapa kabaya, “Nintangiteli mundu yu'!” Papalu'palu' njogolo ngabi'ka."},{"book":"Matei","chapter":"26","verse":"75","text":"Petili ngaku'mbu'kya mayi'gi'yo galu' gaabakiyilwe na Yesu, “Li'no, kilo kapala bi'ka njogolo, waalu'a nikana mala itatu.” Bai ngapita panja, ngali'la kwa lwu'ngu' muno."}]}