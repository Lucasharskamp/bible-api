{"data":[{"book":"Luke","chapter":"20","verse":"1","text":"Nisuokhat Jisu'n biak-inna mipui diang iminchu khat-um chong kahoi arilla aleiom phakhan, thiampu kalian ngai, Dan karu ngai khat-um katar ngaikha inheiwa-ah"},{"book":"Luke","chapter":"20","verse":"2","text":"Jisu diang injuoti, “Keini diang heitiro, ang ranak naneiya hiwa ngaihi nithome? Emakli tume hiwa thonasik-ah ranak kanapeii?”"},{"book":"Luke","chapter":"20","verse":"3","text":"Jisu'n inmani diang aleimasang, “Kei innum nangnidiang rakelna naneikate, keidiang heitiru,"},{"book":"Luke","chapter":"20","verse":"4","text":"John'n baptism imintho kha, Pathian diang makheiya kajuobe emakli manmasi makheiya kajuobe?”"},{"book":"Luke","chapter":"20","verse":"5","text":"Halli inmani karra inbiakna inneiya inleiti, “Eini'n ‘Pathian diang makheiya’ niti inchu, ama'n natite halle ‘angjarra amakha ningngamna makme?’"},{"book":"Luke","chapter":"20","verse":"6","text":"Halli ‘Eini'n minring makheiya eii’ niti innum mipui'n eini kha lungnga innadeeng thatsik eii, ajarchu mipui'n John hi Pathian chongkachoi inkhat eii tia inlei.”"},{"book":"Luke","chapter":"20","verse":"7","text":"Khawa jarra inmani'n “Humakheiya kajuome jetmung tia inleimasang.”"},{"book":"Luke","chapter":"20","verse":"8","text":"Halli Jisu'n inmani diang aleimasang, “Ang ranak kaneiya hiwa ngairakip kithome kei innum nangnidiang tinuning.”"},{"book":"Luke","chapter":"20","verse":"9","text":"Halli Ama'n hiwa chong minkhi nahi mipui diang karil aleiphut: “Apha inkhat-ah theibombil katho miring inkhat aleiom, rahuonkha chuon katho mi ngaidiang aminhuumma apha kasoot taksik-ah aleisi. Isa 5:1"},{"book":"Luke","chapter":"20","verse":"10","text":"Theibom rakhoolpha ahongtungnga ama'n suok inkhat rahuon katho mi ngaidiang ramparman kalei aleiminsi takkha rahuon katho mi ngai'n suokpa kha inleiwuok-ah iteii minchoi lekleiya injuominkir."},{"book":"Luke","chapter":"20","verse":"11","text":"Halli ama'n suok inkhat aleiminsi nookjei, ama kha-um inwuok ah jakna kaomthei omchanna inrachaak ah kut karuok-ah inhongmin kirnookjei."},{"book":"Luke","chapter":"20","verse":"12","text":"Khawasuoli inthum changna suok kha-um aleitir, inmani'n ama kha kase-ah inwuok-ah inleidenjuon."},{"book":"Luke","chapter":"20","verse":"13","text":"Khawa khan rahuon mapu pa'n ati, ‘Angme kei'n kathosik? Kasapa kiminriang inkhat beihi kaminsi inchu inmani'n ama hi kaya inte!’"},{"book":"Luke","chapter":"20","verse":"14","text":"Takkha rahuon katho ngai'n amakha inmupha khan, inmani inkhatli inkhat inlei inti, ‘Hiwahi inluo kaluoksikpa kha eii, ama changsik kasuokkha einita enasik-ah eini'n amahi thattui!’"},{"book":"Luke","chapter":"20","verse":"15","text":"Inmani'n amakha inthat-ah halli akaluong kha rahuon raaltiang inleideengjuon.”"},{"book":"Luke","chapter":"20","verse":"16","text":"“Ama'n heiwata rahuon kangaak rakip ngaikha thatta, halli rahuon kha aleiilaak rahuon kangaak inkhat diang apesik eii,”"},{"book":"Luke","chapter":"20","verse":"17","text":"Jisu'n inmani diang ahei enna aleiti, “Angme, inthiang chong in iti?"},{"book":"Luke","chapter":"20","verse":"18","text":"Khawa lungchungnga kajuota miring rakip in alek alek ah inkoisik eii, halli khawa lung inn atu ka-ang diang ajuodeeng inchu ama kha rahut inchangsik eii.”"},{"book":"Luke","chapter":"20","verse":"19","text":"Khawapha takkhan thiampu kalian ngaili dan karu ngai'n Jisu kha surnasik inleingaidon, ajarchu inmani'n hiwa minkhina rilsena chonghi inmani diang eii tia inleijet, takkha inmani'n mipu kha inleichi."},{"book":"Luke","chapter":"20","verse":"20","text":"Khale inruoiya inmani'n Jisu kha inmaruongnga chong rakel li surra, waikaroonpa li ranak kanei ngai kutchungnga peinasik inmani'n sialla inracho akatha inleem mi lekkhat Jisu kaensuisik inleiminsi."},{"book":"Luke","chapter":"20","verse":"21","text":"Kaensui ngai'n Jisu diang inleiti, “Karu, nangchu kadik khat-um katuunna naminchu halli mi-um khoithen makche, takkha Pathian lungdou katuun kha naminchu tihi keini'n kijet."},{"book":"Luke","chapter":"20","verse":"22","text":"Keini'n Caesar diang rampar pesik hi Dan khan koibe koimakbe?”"},{"book":"Luke","chapter":"20","verse":"23","text":"Takkha Jisu inmani ngaidon kathamak kha aleijet ah inmani diang aleiti,"},{"book":"Luke","chapter":"20","verse":"24","text":"“Dangkapum kha naminmuro, khawa khan atu ramil omme?”"},{"book":"Luke","chapter":"20","verse":"25","text":"Jisu'n inmani diang ati, “Caesar takha Caesar's diang peru, halli Pathian takha Pathian diang peru.”"},{"book":"Luke","chapter":"20","verse":"26","text":"Inmani'n mipui karra achongrilla Jisu kha leisur matormu, takkha ama masang nakhan inleingak ah inmani'n rilsik leijeitmuwa inomchianjei."},{"book":"Luke","chapter":"20","verse":"27","text":"Khawa khan kathi makheiya kahongring ommak kati Sadducees lekkhat Jisu diang inheiwa ah injuoti, Chuon 23:8"},{"book":"Luke","chapter":"20","verse":"28","text":"halli inmani'n Jisu diang inleirakel, “Karu, Moses Dan in keini sik-ah aleimajia, ‘Atu ka-ang a-u inkhat numei leineiya asa omleiya a-upa athi inchu anaipa'n anumei kha neita a-upa sik-ah sa aneipi sik eii. Innidan 25:5"},{"book":"Luke","chapter":"20","verse":"29","text":"Ulenai sari inleiom, upapa khan numei aneili sa neileiya athijei."},{"book":"Luke","chapter":"20","verse":"30","text":"Halli inni huuinapa'n aneinookjei,"},{"book":"Luke","chapter":"20","verse":"31","text":"khat-um inthum huuinapa innum aneinook jei, hiwa angnga sari ngai'n innei wiak ah sa neileiya inthiwiakjei."},{"book":"Luke","chapter":"20","verse":"32","text":"Khawa suoli numeisanu um athijei."},{"book":"Luke","chapter":"20","verse":"33","text":"Kha e-inle kathi makheiya hongringni khan numeisanu kha atu numei esik me? Ajarchu numeisanu kha mi sari numei alei ejei.”"},{"book":"Luke","chapter":"20","verse":"34","text":"Halli Jisu'n inmani diang aleimasang, “Atuunnna khangnga sa ngachu inn innei khat-um inn neisik-ah azootpi."},{"book":"Luke","chapter":"20","verse":"35","text":"Takkha kahongsik khang khat-um kathiya inphut ringna kamusik rahoi ejei tia inlei mi ngai khachu inn neinunu khat-um inn kanei ti omnunijei."},{"book":"Luke","chapter":"20","verse":"36","text":"Ajarchu inmani kha woikhat thinunujei, ajarchu inmani kha marwaan tirton ngaile in-angjei, halli thiya inphut karing sa ngaikha in-e jarra Pathian sangai inejei."},{"book":"Luke","chapter":"20","verse":"37","text":"Khawa jarra Moses innum, ‘Abraham Pathian, Isaac Pathian, khat-um Jacob Pathian tia’ akoilai khan kathi rakip inhongringjei tia Pumi jarra suulbuklai kaangna larik munkhan inthiangnga amalarjei. Suok 3:6"},{"book":"Luke","chapter":"20","verse":"38","text":"Khawa jarra amahi kathi Pathian emak takkha akaring Pathian eii, halli mi rakip in amadiang ringna inmusik eii.”"},{"book":"Luke","chapter":"20","verse":"39","text":"Dan karu lekkhat ngai'n inhongmasang, “Karu, katha ah namasangjei.”"},{"book":"Luke","chapter":"20","verse":"40","text":"Khawa makheiya inmani'n inngam hiaiya Jisu diang iteii leirakelzoot mujei."},{"book":"Luke","chapter":"20","verse":"41","text":"Takkha Jisu'n inmani diang aleiti, “Angtho thoa Christa hi nangni'n David phungrui eii ningtime?"},{"book":"Luke","chapter":"20","verse":"42","text":"Tichu David tak in ati Minpaakla larik ah,"},{"book":"Luke","chapter":"20","verse":"43","text":"Kei'n ninhalpui ngaikha naketouna kaminchang makleiseng.’"},{"book":"Luke","chapter":"20","verse":"44","text":"David innum ‘Pumi’; tia akoi inle, angtho thoa Messiah hi David's sapa eniame?”"},{"book":"Luke","chapter":"20","verse":"45","text":"Khale inruoiya mipui'n inrangaiya inom phakhan Jisu'n asiamruoi ngaidiang aheiti."},{"book":"Luke","chapter":"20","verse":"46","text":"“Dan karu ngai makheiya insingtheiru, songkol inchuol inlukzoot, halli phaisungnga chubei inthosik kamanuom, Synagogue ngaikhan in-ongna kathakhet kakadang, mipui bubakna karra in-ong mun kahoikhet kakadang ngaikha in eii."},{"book":"Luke","chapter":"20","verse":"47","text":"Inmani'n Chuulmei ngai innle-lei inkasut, halli aomchan kathoa kasoot ah Pathian kani, inmani ngai poongna kha kheella asedoomsik eii!”"}]}