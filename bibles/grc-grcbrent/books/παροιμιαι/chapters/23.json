{"data":[{"book":"ΠΑΡΟΙΜΙΑΙ","chapter":"23","verse":"1","text":"Ἐὰν καθίσῃς δειπνεῖν ἐπὶ τραπέζης δυνάστου, νοητῶς νόει τὰ παρατιθέμενά σοι."},{"book":"ΠΑΡΟΙΜΙΑΙ","chapter":"23","verse":"2","text":"Καὶ ἐπίβαλλε τὴν χεῖρά σου, εἰδὼς ὅτι τοιαῦτά σε δεῖ παρασκευάσαι· εἰ δὲ ἀπληστότερος εἶ,"},{"book":"ΠΑΡΟΙΜΙΑΙ","chapter":"23","verse":"3","text":"μὴ ἐπιθύμει τῶν ἐδεσμάτων αὐτοῦ, ταῦτα γὰρ ἔχεται ζωῆς ψευδοῦς."},{"book":"ΠΑΡΟΙΜΙΑΙ","chapter":"23","verse":"4","text":"Μὴ παρεκτείνου πένης ὢν πλουσίῳ, τῇ δὲ σῇ ἐννοίᾳ ἀπόσχου."},{"book":"ΠΑΡΟΙΜΙΑΙ","chapter":"23","verse":"5","text":"Ἐὰν ἐπιστήσῃς τὸ σὸν ὄμμα πρὸς αὐτὸν, οὐδαμοῦ φανεῖται· κατεσκεύασται γὰρ αὐτῷ πτέρυγες ὥσπερ ἀετοῦ, καὶ ὑποστρέφει εἰς τὸν οἶκον τοῦ προεστηκότος αὐτοῦ."},{"book":"ΠΑΡΟΙΜΙΑΙ","chapter":"23","verse":"6","text":"Μὴ συνδείπνει ἀνδρὶ βασκάνῳ, μηδὲ ἐπιθύμει τῶν βρωμάτων αὐτοῦ,"},{"book":"ΠΑΡΟΙΜΙΑΙ","chapter":"23","verse":"7","text":"ὃν τρόπον γὰρ εἴ τις καταπίοι τρίχα, οὕτως ἐσθίει καὶ πίνει· μηδὲ πρὸς σὲ εἰσαγάγῃς αὐτὸν, καὶ φάγῃς τὸν ψωμόν σου μετʼ αὐτοῦ,"},{"book":"ΠΑΡΟΙΜΙΑΙ","chapter":"23","verse":"8","text":"ἐξεμέσει γὰρ αὐτὸν, καὶ λυμανεῖται τοὺς λόγους σου τοὺς καλούς."},{"book":"ΠΑΡΟΙΜΙΑΙ","chapter":"23","verse":"9","text":"Εἰς ὦτα ἄφρονος μηδὲν λέγε, μήποτε μυκτηρίσῃ τοὺς συνετοὺς λόγους σου."},{"book":"ΠΑΡΟΙΜΙΑΙ","chapter":"23","verse":"10","text":"Μὴ μεταθῇς ὅρια αἰώνια, εἰς δὲ κτῆμα ὀρφανῶν μὴ εἰσέλθῃς·"},{"book":"ΠΑΡΟΙΜΙΑΙ","chapter":"23","verse":"11","text":"Ὁ γὰρ λυτρούμενος αὐτοὺς Κύριος, κραταιός ἐστι, καὶ κρινεῖ τὴν κρίσιν αὐτῶν μετὰ σοῦ."},{"book":"ΠΑΡΟΙΜΙΑΙ","chapter":"23","verse":"12","text":"Δὸς εἰς παιδείαν τὴν καρδίαν σου, τὰ δὲ ὦτά σου ἑτοίμασον λόγοις αἰσθήσεως."},{"book":"ΠΑΡΟΙΜΙΑΙ","chapter":"23","verse":"13","text":"Μὴ ἀπόσχῃ νήπιον παιδεύειν, ὅτι ἐὰν πατάξῃς αὐτὸν ῥάβδῳ, οὐ μὴ ἀποθάνῃ."},{"book":"ΠΑΡΟΙΜΙΑΙ","chapter":"23","verse":"14","text":"Συ μὲν γὰρ πατάξεις αὐτὸν ῥάβδῳ, τὴν δὲ ψυχὴν αὐτοῦ ἐκ θανάτου ῥύσῃ."},{"book":"ΠΑΡΟΙΜΙΑΙ","chapter":"23","verse":"15","text":"Υἱὲ, ἐὰν σοφὴ γένηταί σου ἡ καρδία, εὐφρανεῖς καὶ τὴν ἐμὴν καρδίαν,"},{"book":"ΠΑΡΟΙΜΙΑΙ","chapter":"23","verse":"16","text":"καὶ ἐνδιατρίψει λόγοις τὰ σὰ χείλη πρὸς τὰ ἐμὰ χείλη ἐὰν ὀρθὰ ὦσι."},{"book":"ΠΑΡΟΙΜΙΑΙ","chapter":"23","verse":"17","text":"Μὴ ζηλούτω ἡ καρδία σου ἁμαρτωλοὺς, ἀλλὰ ἐν φόβῳ Κυρίου ἴσθι ὅλην τὴν ἡμέραν."},{"book":"ΠΑΡΟΙΜΙΑΙ","chapter":"23","verse":"18","text":"Ἐὰν γὰρ τηρήσῃς αὐτὰ, ἔσται σοι ἔκγονα, ἡ δὲ ἐλπίς σου οὐκ ἀποστήσεται."},{"book":"ΠΑΡΟΙΜΙΑΙ","chapter":"23","verse":"19","text":"Ἄκουε υἱὲ, καὶ σοφὸς γίνου, καὶ κατεύθυνε ἐννοίας σῆς καρδίας."},{"book":"ΠΑΡΟΙΜΙΑΙ","chapter":"23","verse":"20","text":"Μὴ ἴσθι οἰνοπότης, μηδὲ ἐκτείνου συμβολαῖς, κρεῶν τε ἀγορασμοῖς."},{"book":"ΠΑΡΟΙΜΙΑΙ","chapter":"23","verse":"21","text":"Πᾶς γὰρ μέθυσος καὶ πορνοκόπος πτωχεύσει, καὶ ἐνδύσεται διεῤῥηγμένα καὶ ῥακώδη πᾶς ὑπνώδης."},{"book":"ΠΑΡΟΙΜΙΑΙ","chapter":"23","verse":"22","text":"Ἄκουε, υἱὲ, πατρὸς τοῦ γεννήσαντός σε, καὶ μὴ καταφρόνει ὅτι γεγήρακέ σου ἡ μήτηρ."},{"book":"ΠΑΡΟΙΜΙΑΙ","chapter":"23","verse":"24","text":"Καλῶς ἐκτρέφει πατὴρ δίκαιος, ἐπὶ δὲ υἱῷ σοφῷ εὐφραίνεται ἡ ψυχὴ αὐτοῦ."},{"book":"ΠΑΡΟΙΜΙΑΙ","chapter":"23","verse":"25","text":"Εὐφραινέσθω ὁ πατὴρ καὶ ἡ μήτηρ ἐπὶ σοὶ, καὶ χαιρέτω ἡ τεκοῦσά σε."},{"book":"ΠΑΡΟΙΜΙΑΙ","chapter":"23","verse":"26","text":"Δός μοι υἱὲ σὴν καρδίαν, οἱ δὲ σοὶ ὀφθαλμοὶ ἐμὰς ὁδοὺς τηρείτωσαν."},{"book":"ΠΑΡΟΙΜΙΑΙ","chapter":"23","verse":"27","text":"Πίθος γὰρ τετρημένος ἐστὶν ἀλλότριος οἶκος, καὶ φρέαρ στενὸν ἀλλότριον."},{"book":"ΠΑΡΟΙΜΙΑΙ","chapter":"23","verse":"28","text":"Οὗτος γὰρ συντόμως ἀπολεῖται, καὶ πᾶς παράνομος ἀναλωθήσεται."},{"book":"ΠΑΡΟΙΜΙΑΙ","chapter":"23","verse":"29","text":"Τίνι οὐαί; τίνι θόρυβος; τίνι κρίσεις; τίνι δὲ ἀηδίαι καὶ λέσχαι; τίνι συντρίμματα διακενῆς; τίνος πελιδνοὶ οἱ ὀφθαλμοί;"},{"book":"ΠΑΡΟΙΜΙΑΙ","chapter":"23","verse":"30","text":"Οὐ τῶν ἐγχρονιζόντων ἐν οἴνοις; οὐ τῶν ἰχνευόντων ποῦ πότοι γίνονται; μὴ μεθύσκεσθε ἐν οἴνοις, ἀλλὰ ὁμιλεῖτε ἀνθρώποις δικαίοις καὶ ὁμιλεῖτε ἐν περιπάτοις."},{"book":"ΠΑΡΟΙΜΙΑΙ","chapter":"23","verse":"31","text":"Ἐὰν γὰρ εἰς τὰς φιάλας καὶ τὰ ποτήρια δῷς τοὺς ὀφθαλμούς σου, ὕστερον περιπατήσεις γυμνότερος ὑπέρου."},{"book":"ΠΑΡΟΙΜΙΑΙ","chapter":"23","verse":"32","text":"Τὸ δὲ ἔσχατον ὥσπερ ὑπὸ ὄφεως πεπληγὼς ἐκτείνεται, καὶ ὥσπερ ὑπὸ κεράστου διαχεῖται αὐτῷ ὁ ἰός."},{"book":"ΠΑΡΟΙΜΙΑΙ","chapter":"23","verse":"33","text":"Οἱ ὀφθαλμοί σου ὅταν ἴδωσιν ἀλλοτρίαν, τὸ στόμα σου τότε λαλήσει σκολιά."},{"book":"ΠΑΡΟΙΜΙΑΙ","chapter":"23","verse":"34","text":"Καὶ κατακείσῃ ὥσπερ ἐν καρδίᾳ θαλάσσης, καὶ ὥσπερ κυβερνήτης ἐν πολλῷ κλύδωνι."},{"book":"ΠΑΡΟΙΜΙΑΙ","chapter":"23","verse":"35","text":"Ἐρεῖς δὲ, τύπτουσί με καὶ οὐκ ἐπόνεσα, καὶ ἐνέπαιξάν μοι, ἐγὼ δὲ οὐκ ᾔδειν· πότε ὄρθρος ἔσται, ἵνα ἐλθὼν ζητήσω μεθʼ ὧν συνελεύσομαι;"}]}