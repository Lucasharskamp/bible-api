{"data":[{"book":"1. Timotejovi","chapter":"6","verse":"1","text":"Všichni křesťané mají respektovat své nadřízené, i když jsou nevěřící, aby si nikdo nemohl stěžovat na jejich špatnou práci. Nelze dopustit, aby pro nesvědomitost bylo zneváženo křesťanské učení nebo Boží jméno."},{"book":"1. Timotejovi","chapter":"6","verse":"2","text":"Je-li nadřízený také křesťanem, není to důvod k menší horlivosti, ale právě naopak: tím ochotněji ať mu vychází vstříc jako bratru ve víře. To nepřestávej klást na srdce všem věřícím."},{"book":"1. Timotejovi","chapter":"6","verse":"3","text":"Některým se to možná nebude líbit, ale toto je zdravé učení Kristovo a základ zbožného života. Kdo hlásá něco jiného,"},{"book":"1. Timotejovi","chapter":"6","verse":"4-5","text":"je jednak pyšný, jednak ničemu nerozumí; jen vyvolává zbytečné hádky a roztržky a z toho jsou pak urážky, křivá nařčení a neustálé třenice. Ti mistři rozvratu mají rozum zakalený a neschopný poznat pravdu. Zbožnost je jim dobrá jen k rychlému a snadnému zbohatnutí. Těch se varuj."},{"book":"1. Timotejovi","chapter":"6","verse":"6","text":"Je ovšem pravda, že taková zbožnost, která se umí spokojit i s málem, je vlastně obrovským bohatstvím."},{"book":"1. Timotejovi","chapter":"6","verse":"7","text":"Konečně, nic jsme si na svět nepřinesli a nic si z něho neodneseme."},{"book":"1. Timotejovi","chapter":"6","verse":"8","text":"Mělo by nám tedy stačit, že máme co jíst a co obléknout."},{"book":"1. Timotejovi","chapter":"6","verse":"9","text":"Kdo však touží po bohatství, brzy v honbě za penězi začne užívat nepoctivých prostředků, které si ho osedlají a nakonec strhnou do zkázy."},{"book":"1. Timotejovi","chapter":"6","verse":"10","text":"Kořen všeho zla je totiž láska k penězům; mnoha lidem už zavřela cestu k Bohu a kolik trápení jim připravila!"},{"book":"1. Timotejovi","chapter":"6","verse":"11","text":"Ty však, Timoteji, patříš Bohu! Vyhýbej se takovým věcem a usiluj o spravedlnost, zbožnost, víru, lásku, trpělivost a mírnost."},{"book":"1. Timotejovi","chapter":"6","verse":"12","text":"Být křesťanem znamená vést neustálý duchovní zápas. Vlož do tohoto boje celé své srdce, abys dosáhl věčného života, ke kterému tě Bůh povolal. Zavazuje tě k tomu už to slavnostní vyznání, které jsi učinil před mnoha svědky."},{"book":"1. Timotejovi","chapter":"6","verse":"13","text":"Vyzývám tě před Bohem, který všemu dává život, a před Ježíšem Kristem, který své slavnostní svědectví pronesl před Pontiem Pilátem;"},{"book":"1. Timotejovi","chapter":"6","verse":"14","text":"nehleď napravo ani nalevo a plň svěřený úkol tak, abys čisté jméno křesťana uchoval až do příchodu Ježíše Krista."},{"book":"1. Timotejovi","chapter":"6","verse":"15","text":"Ten, až přijde jeho čas, objeví se jako jediný a slavný Panovník, Král nad všemi králi a Pán nad všemi pány;"},{"book":"1. Timotejovi","chapter":"6","verse":"16","text":"on jediný je nesmrtelný a bydlí v neproniknutelném světle. Lidské oko ho nevidělo a vidět nemůže. Jemu patří sláva i čest a vláda na věky věků!"},{"book":"1. Timotejovi","chapter":"6","verse":"17","text":"Důtklivě varuj všechny majetné, aby si na nejistém majetku nezakládali a raději upírali naději k Bohu, který na všechny naše potřeby štědře pamatuje."},{"book":"1. Timotejovi","chapter":"6","verse":"18","text":"Ať konají dobro a s potřebnými se dělí ochotně a obětavě."},{"book":"1. Timotejovi","chapter":"6","verse":"19","text":"Tak nastřádají dobrý základ pro budoucnost a získají pravý život."},{"book":"1. Timotejovi","chapter":"6","verse":"20","text":"Timoteji, dobře si hleď toho, co ti Bůh svěřil! Vyhýbej se planým řečem a falešným naukám o poznání."},{"book":"1. Timotejovi","chapter":"6","verse":"21","text":"Jejich vyznavači mají „poznání“ o všem možném, jen to nejdůležitější – totiž Boha – neznají."}]}