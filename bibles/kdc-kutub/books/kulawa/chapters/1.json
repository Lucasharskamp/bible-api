{"data":[{"book":"Kulawa","chapter":"1","verse":"1","text":"Gano gago matwaga ga wana wa kimbigalo wa Yakobo vivija kokemigwa Izilaeli wacholile Misili hamoja na heyo, kila imoja na wanage,"},{"book":"Kulawa","chapter":"1","verse":"2","text":"Lubeni na Simeoni na Lawi na Yuda,"},{"book":"Kulawa","chapter":"1","verse":"3","text":"na Isakali na Zabuloni na Benjamini,"},{"book":"Kulawa","chapter":"1","verse":"4","text":"na Dani na Nafutali na Gadi na Asheli."},{"book":"Kulawa","chapter":"1","verse":"5","text":"Ulelo wose wa Yakobo wakala wanhu malongo saba. Kipindi acho Yusufu kakala yalongole mwaka kuko Misili."},{"book":"Kulawa","chapter":"1","verse":"6","text":"Kumwande Yusufu kafa na ndugu zake na wanhu wose wa ulelo uja wafa,"},{"book":"Kulawa","chapter":"1","verse":"7","text":"lakini Waizilaeli wengezeka ng'hani, wakala na nguvu na wenela kila hanhu mwiisi ya Misili."},{"book":"Kulawa","chapter":"1","verse":"8","text":"Abaho mndewa iyagwe katawala ako Misili, mndewa ayo kakala hamjuwile bule Yusufu."},{"book":"Kulawa","chapter":"1","verse":"9","text":"Kawalongela wanhu zake, “Loleni Waizilaeli viweli wengi ng'hani na wana nguvu ng'hani kubanza siye."},{"book":"Kulawa","chapter":"1","verse":"10","text":"Avo kamba yahalawila ng'hondo, odaha kuilumba na wanhu otwihila na kututowa, na hewo olawanya mwiisi ino. Avo tuzahile nzila ya kuwahunguza sikuwengezeke.”"},{"book":"Kulawa","chapter":"1","verse":"11","text":"Avo Wamisili weka wemilizi wawemilile Waizilaeli na wawadununze kwa sang'hano ndala. Waizilaeli wamzengela Falao mabuga ga kwikila vinhu vake, mabuga gago gakala Pitomu na Lamesesi."},{"book":"Kulawa","chapter":"1","verse":"12","text":"Lakini viwagendelele kuwadununza, vivo Waizilaeli viwagendelele kwengezeka na kwenela mwiisi yose. Avo Wamisili wawadumba ng'hani Waizilaeli."},{"book":"Kulawa","chapter":"1","verse":"13","text":"Avo Wamisili wawatenda Waizilaeli kamba watumwa kwa kuwagwaa sang'hano ndala."},{"book":"Kulawa","chapter":"1","verse":"14","text":"Wautenda ugima wao uwe mdala kwa kuwananahiza sang'hano ndala ya kuzenga ng'anda na sang'hano zose za migunda. Waizilaeli hawoneligwe bazi."},{"book":"Kulawa","chapter":"1","verse":"15","text":"Avo mndewa wa Misili, kawalongela Shifila na Pua iwang'hunga, waja owataza watwanzi wa Kiebulania,"},{"book":"Kulawa","chapter":"1","verse":"16","text":"kawalongela, “Vonda muwataze watwanzi wa kiebulania kipindi cha kulela, yahaleleka mwana wa kitwanzi mulekeni lakini yahaleleka mwana wa kimbigalo mkomeni.”"},{"book":"Kulawa","chapter":"1","verse":"17","text":"Lakini kwavija wang'hunga wao wakala omdumba Imulungu hawategeleze ziwalongeligwe na mndewa wa Misili, wawaleka wana wa kimbigalo wawe wagima."},{"book":"Kulawa","chapter":"1","verse":"18","text":"Avo mndewa wa Misili kawakema wang'hunga awo kawauza, “Habali hamuwakomile iwana wa kimbigalo?”"},{"book":"Kulawa","chapter":"1","verse":"19","text":"Hewo wamwidika, “Watwanzi wa Kiebulania hawaigalile na watwanzi wa Kimisili, watwanzi wa Kiebulania wana nguvu ng'hani, na olela yang'hali mng'hunga hanavika.”"},{"book":"Kulawa","chapter":"1","verse":"20","text":"Avo Imulungu kawatendela ganogile awo iwang'hunga, na Waizilaeli wengezeka na wakala na nguvu ng'hani."},{"book":"Kulawa","chapter":"1","verse":"21","text":"Kwavija awo iwang'hunga wakala omdumba Imulungu, Imulungu kawatenda walele wana."},{"book":"Kulawa","chapter":"1","verse":"22","text":"Abaho Falao kawalagiza wanhu zake wose, kawalongela, “Kila mwana wa kimbigalo yonda yavumbuke kwa Waebulania mwaseni muulwanda lwa Naili, lakini kamba mwana wa kitwanzi mulekeni mgima.”"}]}