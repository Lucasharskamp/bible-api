{"data":[{"book":"Luka","chapter":"14","verse":"1","text":"Mwiisiku imoja ya Kubwihila, Yesu kachola kuja lujo mng'anda ya mkulu imoja wa Mafalisayo, wanhu wakala womulola goya Yesu."},{"book":"Luka","chapter":"14","verse":"2","text":"Munhu imoja yakalile na utamu wa kuvimba lukuli keza kwa Yesu."},{"book":"Luka","chapter":"14","verse":"3","text":"Yesu kawauza wafundiza Malagizo ga Musa na Mafalisayo, “Vino, vinoga kumuhonya munhu mwiisiku ya Kubwihila hebu havinogile bule?”"},{"book":"Luka","chapter":"14","verse":"4","text":"Lakini wao hawalongile mbuli yoyose bule. Yesu kamsola mtamu ija, kamuhonya, abaho kamuleka yachole."},{"book":"Luka","chapter":"14","verse":"5","text":"Abaho kawauza, “Vino nani kumwenu yeli na mwana hebu ng'ombe, yahadumbukila mdikolombo mwiisiku ya Kubwihila, hamulava mwiisiku ayo?”"},{"book":"Luka","chapter":"14","verse":"6","text":"Lakini wao hawadahile kumwidika mbuli ino."},{"book":"Luka","chapter":"14","verse":"7","text":"Yesu kawona wanhu waja wagonekigwe viwakalile wosagula vigoda va kuulongozi. Avo kawalongela wose lusimo luno,"},{"book":"Luka","chapter":"14","verse":"8","text":"“Munhu yahakugoneka kuna idizengele, sekeukale mvigoda va haulongozi, kwavija kodaha kwiza munhu yagonekigwe yeli munhu mkulu kubanza gweye,"},{"book":"Luka","chapter":"14","verse":"9","text":"na munhu yawagoneke mose wabili kokwizila na kukulongela, ‘Segela aho haukalile umulekele miyago.’ Baho kogwa kinyala mgameso ga wanhu na kobwela kukala kuna ivigoda va kukisogo."},{"book":"Luka","chapter":"14","verse":"10","text":"Lakini wahagonekigwa kuna ulujo, genda ukakale kuna ivigoda va kukisogo, muladi munhu yakugoneke yaheza yakulongele, ‘Mbwigangu, izo ukale kuna ivigoda va haulongozi.’ Baho kopata nhogolwa mgameso ga wanhu wose wagonekigwe."},{"book":"Luka","chapter":"14","verse":"11","text":"Kwavija waja wose woitenda wenyego wanhu wakulu wotendigwa wanhu wadodo, na waja woitenda wenyego wanhu wadodo wotendigwa wanhu wakulu.”"},{"book":"Luka","chapter":"14","verse":"12","text":"Abaho Yesu kamulongela ija yamgoneke, “Kamba kowatanda wanhu lujo lwa imisi hebu lwa ichungulo, sekeuwagoneke mbwiga zako, hebu ndugu zako, hebu matajili hebu wanhu welibehi na gweye. Kwavija wahatenda avo, wao nao wokugoneka na avo wokulipa vija viuwatendele wao."},{"book":"Luka","chapter":"14","verse":"13","text":"Lakini kamba wahatenda nyimwili nyimwili, wagoneke wakiwa,, mbetembete, waholole, na waja wasuwameso,"},{"book":"Luka","chapter":"14","verse":"14","text":"na gweye kotambikiligwa, kwavija awo hawadaha kukulipa. Mulungu kokulipa mwiisiku ya kuzilibuligwa kwa wanhu wanogile.”"},{"book":"Luka","chapter":"14","verse":"15","text":"Munhu imoja mna iwaja wakalile muulujo viyahulike avo, kamulongela Yesu, “Wamweda waja wonda waje lujo lwa nyimwili nyimwili muundewa wa Mulungu!”"},{"book":"Luka","chapter":"14","verse":"16","text":"Yesu kamulongela, “Munhu imoja katenda nyimwili nyimwili ng'hulu, kawagoneka wanhu wengi."},{"book":"Luka","chapter":"14","verse":"17","text":"Viivikile saa ya nyimwili nyimwili, kamtuma msang'hanaji wake yakawalongele wanhu wagonekigwe weze, kwavija kila kinhu kitandigwa."},{"book":"Luka","chapter":"14","verse":"18","text":"Lakini kila munhu kalava kitala chake. Munhu wa ichanduso kamulongela msang'hanaji ija, ‘Nigula mgunda, avo nolondeka nikaulole. Chonde, ndeka nyhole.’"},{"book":"Luka","chapter":"14","verse":"19","text":"Iyagwe kalonga, ‘Nigula ng'ombe longo wa kulimila, avo vino na muumwanza, nochola kuwageza. Chonde, ndeka nyhole.’"},{"book":"Luka","chapter":"14","verse":"20","text":"Iyagwe kalonga, ‘Sambi sambi nisola mwehe, avo sidaha kwiza.’"},{"book":"Luka","chapter":"14","verse":"21","text":"“Msang'hanaji ija kabwela na kumulongela mbuli zose zino mkulu wake. Mkulu wake kagevuzika ng'hani, kamulongela msang'hanaji wake, ‘Lopola ugende mzinzila mhanda na mna gamabuga, uwagale hano wanhu wakiwa, waholole, wasuwameso na mbetembete.’"},{"book":"Luka","chapter":"14","verse":"22","text":"Bahaja msang'hanaji ija kamulongela, ‘Go mkulu, gago gose gasang'hanigwa, lakini kuna gati disigala.’"},{"book":"Luka","chapter":"14","verse":"23","text":"Avo mkulu ija kamulongela msang'hanaji wake, ‘Lawa kunze uchole mzinzila na mna gamakulugumbi ukawalongele wanhu weze, muladi ng'anda yangu imeme."},{"book":"Luka","chapter":"14","verse":"24","text":"Nowalongela kweli, kuduhu hata munhu imoja mna iwaja wagonekigwe walemile kwiza yonda yalanze lujo lwangu!’ ”"},{"book":"Luka","chapter":"14","verse":"25","text":"Baho lunhu lwa wanhu vilukalile lomkweleleza, Yesu kahinduka, kawalongela,"},{"book":"Luka","chapter":"14","verse":"26","text":"“Munhu yoyose yokwiza kumwangu na kuno kowanogela ng'hani tatake na mamake na mwehe wake na wanage na lumbu zake na ndugu zake na vivija kamba kounogela ng'hani ugima wake mwenyego kubanza kumnogela Kilisito, hadaha kuwa mwanahina wangu."},{"book":"Luka","chapter":"14","verse":"27","text":"Na munhu yoyose haupapa msalaba wake na kunikweleleza, hadaha kuwa mwanahina wangu."},{"book":"Luka","chapter":"14","verse":"28","text":"“Vino nani kumwenu yahalonda kuzenga lingo, tanhu hakala hasi na kugelegeza sente za kudizengela, muladi yajuwe kamba kana sente za kumambukiza sang'hano yake?"},{"book":"Luka","chapter":"14","verse":"29","text":"Buleavo, yahamambukiza kuzenga chandusilo, kolemelwa kumambukiza kuzenga dilingo, na wose wachone acho kilawilile womseka,"},{"book":"Luka","chapter":"14","verse":"30","text":"wolonga, ‘Munhu ino kasonga kuzenga, lakini kalemelwa kumambukiza sang'hano yake!’"},{"book":"Luka","chapter":"14","verse":"31","text":"“Hebu mndewa gani yahaitanda kuchola kuitowa na mndewa iyagwe, tanhu hakala hasi na kugelegeza kamba heyo na wakalizi zake elufu kumi kodaha kuitowa na mndewa miyage yeli na wakalizi elufu ishilini?"},{"book":"Luka","chapter":"14","verse":"32","text":"Kamba yahona hadaha, kowatuma wasenga zake wakaiting'hane na mndewa iyagwe, wampule wailumbe yang'hali kutali.”"},{"book":"Luka","chapter":"14","verse":"33","text":"Yesu kamambukiza kulonga, “Vivo ili kumwenu, kuduhu munhu yodaha kuwa mwanahina wangu mbaka yaleke kila kinhu kiyali nacho."},{"book":"Luka","chapter":"14","verse":"34","text":"“Mkele unoga, lakini wahagiza ukali wake, kuduhu nzila ya kuubweza kabili."},{"book":"Luka","chapter":"14","verse":"35","text":"Haufaya kwa isi hebu mna imbolea, lakini wokwasigwa. Yeli na magwiti yahulike!”"}]}