{"data":[{"book":"LUKA","chapter":"13","verse":"1","text":"Kipigiti kija wanhu wayagwe wakalile haja wamulongela Yesu mbuli ya Wagalilaya wakomigwe na Pilato viwakalile womulavila Mulungu nhosa zao."},{"book":"LUKA","chapter":"13","verse":"2","text":"Yesu kawauza, “Kwavija Wagalilaya waja wakomigwa kamba vija, mokwagiza wakala walozile ng'hani kubanza Wagalilaya wose?"},{"book":"LUKA","chapter":"13","verse":"3","text":"Si vivo! Na nowalongela, kamba hamulekile vilozo venu, mweye mose modanganhika kamba viwadanganhike wano."},{"book":"LUKA","chapter":"13","verse":"4","text":"Ama mowagesaze waja wanhu longo dimwe na wanane walagalilwe na ulingo kuja Siloamu? Mokwagiza kamba wakala walozile ng'hani kubanza wanhu wose wokala Yelusalemu?"},{"book":"LUKA","chapter":"13","verse":"5","text":"Si vivo! Na nowalongela, kamba hamulekile vilozo venu, mweye mose modanganhika kamba viwadanganhike wano.”"},{"book":"LUKA","chapter":"13","verse":"6","text":"Abaho, Yesu kawalongela hala dino, “Kukala na munhu imwe yakalile na mtini uhandigwe muna umgunda wake wa mizabibu. Kachola kuzahila mujo muja mumtini ila havikile kinhu."},{"book":"LUKA","chapter":"13","verse":"7","text":"Avo kamulongela imulimi wa umgunda, ‘Lola! Mulao wa ikadatu uno nikwiza kuzahila mujo mumtini uno na sipata kinhu. Uukanhe! Habali uibananga isi bule?’"},{"book":"LUKA","chapter":"13","verse":"8","text":"Ija imulimi kamulongela, ‘Mndewa, uleke tanhu mulao umwe, niutifulile nizunguluka disina, abaho, niwikile mboji."},{"book":"LUKA","chapter":"13","verse":"9","text":"Abaho, mulao uyagwe kamba uhalela, vonoga. Ila kamba haulelile, leka uukanhe.’ ”"},{"book":"LUKA","chapter":"13","verse":"10","text":"Zua dimwe da Mhumulo, Yesu kakala yofundiza mng'anda ya nhambiko."},{"book":"LUKA","chapter":"13","verse":"11","text":"Na haja kukala na mtwanzi yalemazwe na kinyamkela mmilao longo dimwe na minane. Kakala yabongomale na hadahile kugoloka hata kidogo."},{"book":"LUKA","chapter":"13","verse":"12","text":"Yesu viyamonile, kamkema haulongozi, kamulongela, “Mama, utamu wako uhona!”"},{"book":"LUKA","chapter":"13","verse":"13","text":"Kamwikila makono gake, na bahaja kagoloka na kusonga kumuyenzi Mulungu."},{"book":"LUKA","chapter":"13","verse":"14","text":"Ila mkulu wa ing'anda ya nhambiko kona lusango kwavija Yesu kahonya Mdizua da Mhumulo, avo kenula dizwi yowalongela wanhu, “Hana mazua sita gamulondigwa kusang'hanika, izoni kuhonyigwa mmazua higo, ila sambimwize kuhonyigwa Mdizua da Mhumulo!”"},{"book":"LUKA","chapter":"13","verse":"15","text":"Mndewa kamwidika yolonga, “Mweye videlenya! Hana munhu yoyose mmwanza wenu yoleka kumfungula ng'ombe wake ama mhunda wake yalawe mdikonhi yamgale kung'wa mazi Mdizua da Mhumulo?"},{"book":"LUKA","chapter":"13","verse":"16","text":"Avo mtwanzi ino yali wa lukolo lwa Ablaham, Mwenembago yambongomaze mmilao longo dimwe na minane, sambiyahonyigwe Mdizua da Mhumulo?”"},{"book":"LUKA","chapter":"13","verse":"17","text":"Mbuli zake ziwatenda wadumuka zake wone kinyala, ila wanhu wayagwe wadeng'helela mbuli zose za mkanganyo zayatendile."},{"book":"LUKA","chapter":"13","verse":"18","text":"Yesu kauza, “Undewa wa Mulungu ulinga na kinhu kilihi? Niulinge na kinhu chaki?"},{"book":"LUKA","chapter":"13","verse":"19","text":"Ulinga kamba mbeyu ya haladali, yaaisolile munhu na kuihanda mkihati chake. Ikula na kugaluka kamba m'biki, na ndege wazenga mvulu zao mmatambi gake.”"},{"book":"LUKA","chapter":"13","verse":"20","text":"Kabili Yesu kauza, “Undewa wa Mulungu niulinge na kinhu chaki?"},{"book":"LUKA","chapter":"13","verse":"21","text":"Ulinga na mela diyasolile mtwanzi na kuditibuliza muna ivibaba vidatu va usage mbaka tonge jose dilulumuka.”"},{"book":"LUKA","chapter":"13","verse":"22","text":"Yesu kagendelela na mwanza wake yochola Yelusalemu, yobitila mmiwambo na m'viwambo yowafundiza wanhu."},{"book":"LUKA","chapter":"13","verse":"23","text":"Munhu imwe kamuuza, “Mndewa, wanhu wadodo iwo wondawakomboligwe?”"},{"book":"LUKA","chapter":"13","verse":"24","text":"“Iyoheni kwingila mkubitila mulwivi luli lusisili, kwavija nowalongela, wanhu bwando wogeza kwingila, ila hawadaha."},{"book":"LUKA","chapter":"13","verse":"25","text":"Mwene ng'anda vondayenuke na kuhinda ulwivi, abaho, mweye mokwima hanze na kusonga kubwenga ulwivi na kulonga, ‘Mndewa, tuvugulile ulwivi!’ Na heyo kowalongela, ‘Siwatangile mweye na sikutangile kumulawa!’"},{"book":"LUKA","chapter":"13","verse":"26","text":"Abaho, momulongela, ‘Tuja na kung'wa nagwe, na kutufundiza m'viwambo vetu!’"},{"book":"LUKA","chapter":"13","verse":"27","text":"Ila heyo kowalongela, ‘Siwatangile mweye na sikutangile kumulawa, segeleni hano hamwangu, mweye mose watenda gehile!’"},{"book":"LUKA","chapter":"13","verse":"28","text":"Aho hondahawe na kililo na kugegedula meno vondamuwone Ablaham na Isaka na Yakobo na wahokozi wose wa Kuundewa wa Mulungu, ila mweye mokwasigwa hanze."},{"book":"LUKA","chapter":"13","verse":"29","text":"Wanhu wokwiza kulawa ng'ambu zose za ulumwengu na kukala hasi waje kulusona lwa Kuundewa wa Mulungu."},{"book":"LUKA","chapter":"13","verse":"30","text":"Kweli, wanhu wayagwe wali kuchugu wowa haulongozi, na wanhu wayagwe wali haulongozi wowa kuchugu.”"},{"book":"LUKA","chapter":"13","verse":"31","text":"Kipigiti kikija Mafalisayo wamcholela Yesu wamulongela, “Segela hano uchole hanhu hayagwe, kwavija Helode Antipa konda kukukoma.”"},{"book":"LUKA","chapter":"13","verse":"32","text":"Yesu kawalongela, “Gendeni mkamulongele mbweha ija, ‘Lelo na mayo nowinga vinyamkela na kuhonya wanhu, na zua da ikadatu nokwishiliza sang'hano yangu.’"},{"book":"LUKA","chapter":"13","verse":"33","text":"Nolondigwa nigendelele na mwanza wangu, lelo, mayo, na kisindo. Havidahika muhokozi kudanganhikila hanze ya Yelusalemu."},{"book":"LUKA","chapter":"13","verse":"34","text":"“Yelusalemu! Yelusalemu! Gweye uwakoma wahokozi na kuwatoa na mibwe waja watumigwe kumwako! Mianza mingahi nilonda kuwakunzanya hamoja wanago kamba nguku viyowafagatila wanage hasi ya mbawa zake, ila hutogole!"},{"book":"LUKA","chapter":"13","verse":"35","text":"Avo lola ng'anda yako yolekigwa. Nokulongela, hunyona nie kabili mbaka vondaulonge, ‘Kamota ayo yokwiza mditwaga da Mndewa.’ ”"}]}