{"data":[{"book":"Kɔnti tife","chapter":"31","verse":"1","text":"Alatala naxa yi masenyi ti Munsa bɛ,"},{"book":"Kɔnti tife","chapter":"31","verse":"2","text":"«I xa Isirayilakae gbe ɲɔxɔ Madiyankae ma. I na gɛ na ra, i fa taa masara.»"},{"book":"Kɔnti tife","chapter":"31","verse":"3","text":"Munsa naxa a fala ɲama bɛ, «Xɛmɛ ndee xa geresosee tongo Madiyan xili ma wo gbe ɲɔxɔde Alatala xili ra."},{"book":"Kɔnti tife","chapter":"31","verse":"4","text":"Isirayila bɔnsɔɛ birin xa mixi wulu keren keren ba geresoe ra.»"},{"book":"Kɔnti tife","chapter":"31","verse":"5","text":"Isirayila bɔnsɔɛ fu nun firin naxa mixi wulu keren keren ba geresoe ra."},{"book":"Kɔnti tife","chapter":"31","verse":"6","text":"Munsa naxa na sɔɔri wulu fu nun firin xɛɛ gere tide. Eleyasari sɛrɛxɛdubɛ xa di xɛmɛ Finexasi naxa e mati, se sɛniyɛnxie nu na a yi ra, a nun sara naxee tɔnxuma fima e boore ma gere xa fe ra."},{"book":"Kɔnti tife","chapter":"31","verse":"7","text":"E naxa siga gere tide Madiyan xili ma, alɔ Alatala a yamari ki naxɛ Munsa bɛ. E naxa na xɛmɛe birin faxa,"},{"book":"Kɔnti tife","chapter":"31","verse":"8","text":"a nun Madiyan mangɛ suuli: Efi, Rekemi, Suuru, Xuru, nun Reba. E naxa Beyori xa di xɛmɛ Balami fan faxa santidɛgɛma ra."},{"book":"Kɔnti tife","chapter":"31","verse":"9","text":"E naxa Madiyan ginɛe nun e xa di birin findi konyie ra. E naxa e xa xurusee, e xa gɔɔrɛe, nun e harige birin tongo."},{"book":"Kɔnti tife","chapter":"31","verse":"10","text":"E naxa e xa taae nun e xa daaxae gan."},{"book":"Kɔnti tife","chapter":"31","verse":"11","text":"E naxa e xa harige, e xa xurusee, nun e xa ginɛe suxu,"},{"book":"Kɔnti tife","chapter":"31","verse":"12","text":"e e xanin Munsa, Eleyasari, nun Isirayila ɲama xɔn ma e yonkinde Mowaba fiili ma, Yurudɛn xure dɛ i, Yeriko ya tagi."},{"book":"Kɔnti tife","chapter":"31","verse":"13","text":"Munsa, Eleyasari sɛrɛxɛdubɛ, nun Isirayila ɲama yareratie naxa e ralan yonkinde fari ma."},{"book":"Kɔnti tife","chapter":"31","verse":"14","text":"Munsa naxa xɔnɔ sɔɔri wulu xunyie nun sɔɔri kɛmɛ xunyie ma, a a fala e bɛ,"},{"book":"Kɔnti tife","chapter":"31","verse":"15","text":"«Munfe ra wo mu yi ginɛe faxa?"},{"book":"Kɔnti tife","chapter":"31","verse":"16","text":"E tan nan bira Balami xa marasi fɔxɔ ra, e Isirayilakae ramini Alatala xa kira xɔn Peyori, Alatala fa gbaloe ragoro a xa ɲama ma."},{"book":"Kɔnti tife","chapter":"31","verse":"17","text":"Awa, yakɔsi, wo xɛmɛ dimɛ birin faxa, a nun ginɛ naxee bara xɛmɛ fe kolon."},{"book":"Kɔnti tife","chapter":"31","verse":"18","text":"Ginɛ dimɛdie tan, wo xa nee ragata wo yɛtɛ bɛ."},{"book":"Kɔnti tife","chapter":"31","verse":"19","text":"Wo tan naxee bara mixi faxa, xa na mu wo bara din fure ra, wo xa lu yonkinde fari ma xi solofere, a nun mixie wo naxee suxu gere kui. Wo xa wo yɛtɛ nun wo xa mixi suxuxie rasɛniyɛn a xi saxan nde nun a xi solofere nde."},{"book":"Kɔnti tife","chapter":"31","verse":"20","text":"Wo xa wo xa dugie fan nasɛniyɛn a nun see naxan tan birin nafalaxi kiri, si xabe, nun wuri ra.»"},{"book":"Kɔnti tife","chapter":"31","verse":"21","text":"Eleyasari sɛrɛxɛdubɛ naxa a fala sɔɔrie bɛ naxee gere tixi, «Alatala xa sɛriyɛ nan ya a naxan masenxi Munsa bɛ:"},{"book":"Kɔnti tife","chapter":"31","verse":"22","text":"Xɛɛma, gbeti, wure gbeeli, wure, yɔxui, nun sunbui,"},{"book":"Kɔnti tife","chapter":"31","verse":"23","text":"se naxan birin mu ganma tɛ ra, wo xa a raso tɛ, a xa sɛniyɛn. Na dangi xanbi wo man xa a rasɛniyɛn ye ra. Se naxan mu nɔma rasode tɛ, wo xa na rasɛniyɛn ye ra."},{"book":"Kɔnti tife","chapter":"31","verse":"24","text":"Wo xa wo xa dugie xa a xi solofere nde. Na tɛmui wo bara sɛniyɛn, wo fa nɔma sode yonkinde.»"},{"book":"Kɔnti tife","chapter":"31","verse":"25","text":"Alatala naxa a masen Munsa bɛ,"},{"book":"Kɔnti tife","chapter":"31","verse":"26","text":"«I tan, Eleyasari sɛrɛxɛdubɛ, nun Isirayila kuntigie, wo xa yi mixi suxuxie, nun e xa xurusee kɔnti, wo naxee sɔtɔxi gere kui."},{"book":"Kɔnti tife","chapter":"31","verse":"27","text":"I xa e itaxun sɔɔrie nun ɲama ra."},{"book":"Kɔnti tife","chapter":"31","verse":"28","text":"Sɔɔrie gbe ya ma, i xa mixi keren tongo mixi kɛmɛ suuli yo mixi kɛmɛ suuli tagi, a xa findi n gbe ra. Xurusee fan na ki, kɛmɛ suuli yo kɛmɛ suuli, i keren nan tongoma e ya ma n bɛ. A findi ningee ra, a findi sofalee ra, a findi xuruse lanmae ra."},{"book":"Kɔnti tife","chapter":"31","verse":"29","text":"I xa nee ba sɔɔrie gbe ya ma, i e fi Eleyasari sɛrɛxɛdubɛ ma Alatala xili ra."},{"book":"Kɔnti tife","chapter":"31","verse":"30","text":"Isirayila ɲama gbe ya ma, i xa mixi keren tongo mixi tongo suuli yo mixi tongo suuli ya ma, kɛmɛ suuli yo kɛmɛ suuli, i keren nan tongoma e ya ma n bɛ. A findi ningee ra, a findi sofalee ra, a findi xuruse lanmae ra. I xa nee so Lewi bɔnsɔɛ yi ra, naxee e ɲɔxɔ saxi n ma hɔrɔmɔlingira xɔn.»"},{"book":"Kɔnti tife","chapter":"31","verse":"31","text":"Munsa nun Eleyasari sɛrɛxɛdubɛ naxa a raba, alɔ Alatala a yamari ki naxɛ Munsa bɛ."},{"book":"Kɔnti tife","chapter":"31","verse":"32","text":"Naxan sɔtɔ gere kui, a xasabi lan xuruse lanma wulu kɛmɛ senni wulu tongo solofere nun suuli nan ma,"},{"book":"Kɔnti tife","chapter":"31","verse":"33","text":"ninge wulu tongo solofere nun firin,"},{"book":"Kɔnti tife","chapter":"31","verse":"34","text":"sofale wulu tongo senni nun keren,"},{"book":"Kɔnti tife","chapter":"31","verse":"35","text":"ginɛ naxee mu xɛmɛ fe kolon, mixi wulu tongo saxan nun firin."},{"book":"Kɔnti tife","chapter":"31","verse":"36","text":"Sɛɛti naxan fixi sɔɔrie ma naxee gere ti, a xasabi naxa lan xuruse lanma wulu kɛmɛ saxan wulu tongo saxan nun solofere kɛmɛ suuli ma."},{"book":"Kɔnti tife","chapter":"31","verse":"37","text":"Alatala gbe naxan ba na ra, na naxa lan xuruse lanma kɛmɛ senni tongo solofere nun suuli ma."},{"book":"Kɔnti tife","chapter":"31","verse":"38","text":"Ninge naxee fixi sɔɔrie ma, e xasabi naxa lan wulu tongo saxan nun senni ma. Alatala gbe naxan ba na ra, na naxa lan ninge tongo solofere nun firin ma."},{"book":"Kɔnti tife","chapter":"31","verse":"39","text":"Sofale naxee fixi sɔɔrie ma, e xasabi naxa lan wulu tongo saxan kɛmɛ suuli ma. Alatala gbe naxan ba na ra, na naxa lan sofale tongo senni nun keren ma."},{"book":"Kɔnti tife","chapter":"31","verse":"40","text":"Mixi naxee fixi sɔɔrie ma, e xasabi naxa lan wulu fu nun senni ma. Alatala gbe naxan ba na ra, na naxa lan mixi tongo saxan nun firin ma."},{"book":"Kɔnti tife","chapter":"31","verse":"41","text":"Munsa naxa Alatala gbe fi Eleyasari sɛrɛxɛdubɛ ma, alɔ Alatala a yamari ki naxɛ."},{"book":"Kɔnti tife","chapter":"31","verse":"42","text":"Isirayila ɲama gbe, Munsa naxan so e yi ra, naxan mu nu na sɔɔrie gbe ya ma,"},{"book":"Kɔnti tife","chapter":"31","verse":"43","text":"na findixi xuruse lanmae wulu kɛmɛ saxan tongo saxan nun solofere kɛmɛ suuli nan ma,"},{"book":"Kɔnti tife","chapter":"31","verse":"44","text":"a nun ninge wulu tongo saxan nun senni,"},{"book":"Kɔnti tife","chapter":"31","verse":"45","text":"a nun sofale wulu tongo saxan kɛmɛ suuli,"},{"book":"Kɔnti tife","chapter":"31","verse":"46","text":"a nun mixi wulu fu nun senni."},{"book":"Kɔnti tife","chapter":"31","verse":"47","text":"Na kui, xurusee ba, mixie ba, tongo suuli yo tongo suuli, Munsa naxa keren keren ba a birin na, a e so Lewi bɔnsɔɛ yi ra, naxee e ɲɔxɔ saxi Alatala xa hɔrɔmɔlingira xɔn, alɔ Alatala a yamari a bɛ ki naxɛ."},{"book":"Kɔnti tife","chapter":"31","verse":"48","text":"Sɔɔri kɛmɛ xunyie nun sɔɔri wulu xunyie naxa fa Munsa yire,"},{"book":"Kɔnti tife","chapter":"31","verse":"49","text":"e a fala a bɛ, «Muxu tan i xa konyie, muxu bara sɔɔrie kɔnti naxee nu na muxu xa yaamari bun ma. E birin na na."},{"book":"Kɔnti tife","chapter":"31","verse":"50","text":"Na nan a toxi muxu bara fa hadiyae ra Alatala bɛ xunsare xa fe ra. Kankan bara fa a sɔtɔsee ra alɔ bɛlɛxɛrasoe, xurundɛe, tulirasoe, nun kɔnmagore xɛɛma daaxi.»"},{"book":"Kɔnti tife","chapter":"31","verse":"51","text":"Munsa nun Eleyasari sɛrɛxɛdubɛ naxa na see xɛɛma daaxi rasuxu e yi ra."},{"book":"Kɔnti tife","chapter":"31","verse":"52","text":"Na xɛɛma birin, sɔɔri xunyie fa naxan na Alatala bɛ, a xasabi lan fayida xɛɛma kilo kɛmɛ tongo solofere nan ma."},{"book":"Kɔnti tife","chapter":"31","verse":"53","text":"Sɔɔrie tan nu e gbee ragataxi e yi ra."},{"book":"Kɔnti tife","chapter":"31","verse":"54","text":"Munsa nun Eleyasari sɛrɛxɛdubɛ naxa na see birin nasuxu sɔɔri wulu xunyie nun sɔɔri kɛmɛ xunyie yi ra, e a xanin hɔrɔmɔlingira yire, alako na xa findi tɔnxuma ra Isirayila xa fe ra Alatala bɛ."}]}