{"data":[{"book":"1 Bassekabaka","chapter":"13","verse":"1","text":"Omusajja wa Katonda n’ajja e Beseri okuva mu Yuda olw’ekigambo kya Mukama, n’asanga Yerobowaamu ng’ayimiridde mu maaso g’ekyoto ng’ateekateeka okwotereza obubaane."},{"book":"1 Bassekabaka","chapter":"13","verse":"2","text":"N’ayogerera mu ddoboozi ery’omwanguka eri ekyoto olw’ekigambo kya Mukama ng’agamba nti, “Ayi ekyoto, ekyoto! Kino Mukama ky’agamba nti, ‘Omwana erinnya lye Yosiya alizaalibwa mu nnyumba ya Dawudi, ku ggwe kw’aliweerayo bakabona ab’ebifo ebigulumivu ng’ebiweebwayo era n’amagumba g’abantu galyokerwa ku ggwe.’ ”"},{"book":"1 Bassekabaka","chapter":"13","verse":"3","text":"Ku lunaku olwo omusajja wa Katonda n’awa akabonero: “Kano ke kabonero Mukama kalangirira. Ekyoto kiryatika n’evvu lyakyo liriyiyibwa ebweru.”"},{"book":"1 Bassekabaka","chapter":"13","verse":"4","text":"Awo kabaka Yerobowaamu bwe yawulira omusajja wa Katonda bye yayogera, n’ayogera n’eddoboozi eddene ku kyoto e Beseri ng’awanise omukono gwe mu maaso g’ekyoto nti, “Mumukwate!” Omukono gwe yawanika eri omusajja wa Katonda ne gukala ne gukalambalirayo n’okuyinza n’atayinza kuguzza."},{"book":"1 Bassekabaka","chapter":"13","verse":"5","text":"N’ekyoto ne kyatikamu, n’evvu ne liyiika ng’akabonero omusajja wa Katonda ke yawa olw’ekigambo kya Mukama."},{"book":"1 Bassekabaka","chapter":"13","verse":"6","text":"Awo Kabaka n’agamba omusajja wa Katonda nti, “Negayiririra Mukama Katonda wo, onsabire omukono gwange guwonyezebwe.” Omusajja wa Katonda n’amwegayiririra eri Mukama, omukono gwe ne guddawo nga bwe gwali olubereberye."},{"book":"1 Bassekabaka","chapter":"13","verse":"7","text":"Kabaka n’agamba omusajja wa Katonda nti, “Jjangu eka ewange obeeko ky’olya, n’okukuwa nkuweeyo ekirabo.”"},{"book":"1 Bassekabaka","chapter":"13","verse":"8","text":"Naye omusajja wa Katonda n’agamba kabaka nti, “Ne bw’onompa ekitundu ky’obugagga bwo, sijja kugenda naawe, wadde okulya omugaati oba okunywa amazzi wano."},{"book":"1 Bassekabaka","chapter":"13","verse":"9","text":"Kubanga nkuutiddwa ekigambo kya Mukama nti, ‘Tolya mugaati newaakubadde okunywa amazzi wadde okuddira mu kkubo ly’ojjiddemu.’ ”"},{"book":"1 Bassekabaka","chapter":"13","verse":"10","text":"Awo n’addirayo mu kkubo eddala, so si mu eryo lye yajjiramu e Beseri."},{"book":"1 Bassekabaka","chapter":"13","verse":"11","text":"Awo mu biro ebyo waaliwo nnabbi omukadde eyabeeranga mu Beseri, eyategeezebwa batabani be ebyo byonna omusajja wa Katonda bye yali akoze ku lunaku olwo, ne bye yali agambye kabaka."},{"book":"1 Bassekabaka","chapter":"13","verse":"12","text":"Kitaabwe n’ababuuza nti, “Akutte kkubo ki?” Awo batabani be ne bamulaga ekkubo omusajja wa Katonda ow’e Yuda ly’akutte."},{"book":"1 Bassekabaka","chapter":"13","verse":"13","text":"Awo n’agamba batabani be nti, “Munteekereteekere endogoyi.” Bwe baamala okumutegekera endogoyi, n’agyebagala,"},{"book":"1 Bassekabaka","chapter":"13","verse":"14","text":"n’akwata ekkubo omusajja wa Katonda lye yali akutte. Yamusanga atudde wansi w’omwera, n’amubuuza nti, “Gwe musajja wa Katonda eyavudde e Yuda?” N’addamu nti, “Nze nzuuno.”"},{"book":"1 Bassekabaka","chapter":"13","verse":"15","text":"Awo nnabbi n’amugamba nti, “Tuddeyo eka olye ku mmere.”"},{"book":"1 Bassekabaka","chapter":"13","verse":"16","text":"Omusajja wa Katonda n’amuddamu nti, “Siyinza kuddayo newaakubadde okugenda naawe, wadde okulya omugaati oba okunywa amazzi naawe mu kifo kino."},{"book":"1 Bassekabaka","chapter":"13","verse":"17","text":"Ndagiddwa ekigambo kya Mukama nti, ‘Toteekwa kulyayo ku mmere newaakubadde okunywayo amazzi, wadde okuddirayo mu kkubo lye wajjiddemu.’ ”"},{"book":"1 Bassekabaka","chapter":"13","verse":"18","text":"Awo nnabbi omukadde n’amuddamu nti, “Nze nange ndi nnabbi nga ggwe. Era malayika yaŋŋambye ekigambo kya Katonda nti, ‘Mukomyewo mu nnyumba yo alye ku mmere anywe ne ku mazzi.’ ” Naye yali amulimba."},{"book":"1 Bassekabaka","chapter":"13","verse":"19","text":"Awo omusajja wa Katonda n’addayo naye mu nnyumba ye n’alya era n’anywa."},{"book":"1 Bassekabaka","chapter":"13","verse":"20","text":"Bwe baali batudde nga balya, ekigambo kya Mukama ne kijjira nnabbi omukadde eyali amukomezzaawo."},{"book":"1 Bassekabaka","chapter":"13","verse":"21","text":"N’ayogerera mu ddoboozi ery’omwanguka eri omusajja wa Katonda eyava mu Yuda nti, “Bw’ati bw’ayogera Mukama nti, ‘Ojeemedde ekigambo kya Mukama era tokuumye kiragiro Mukama Katonda kye yakulagidde."},{"book":"1 Bassekabaka","chapter":"13","verse":"22","text":"Wakomyewo n’olya emmere era n’onywa amazzi mu kifo kye yakugaanye okulyamu wadde okunywamu amazzi. Noolwekyo omulambo gwo teguliziikibwa mu ntaana ya bajjajjaabo.’ ”"},{"book":"1 Bassekabaka","chapter":"13","verse":"23","text":"Omusajja wa Katonda bwe yamala okulya n’okunywa, nnabbi oli eyali amukomezzaawo, n’ategeka endogoyi y’omusajja wa Katonda."},{"book":"1 Bassekabaka","chapter":"13","verse":"24","text":"Awo bwe yali ng’ali ku lugendo lwe, empologoma n’emusangiriza n’emutta, era n’esuula omulambo gwe ku kkubo, empologoma n’endogoyi ne biyimirira okumpi nagwo."},{"book":"1 Bassekabaka","chapter":"13","verse":"25","text":"Laba, abantu abamu abaalaba omulambo nga gusuuliddwa wansi, nga n’empologoma eyimiridde kumpi nagwo, ne bagenda mu kibuga nnabbi mwe yabeeranga ne bategeeza abaayo."},{"book":"1 Bassekabaka","chapter":"13","verse":"26","text":"Nnabbi eyali amukomezzaawo bwe yakiwulira n’ayogera nti, “Ye musajja wa Katonda ataagondedde kigambo kya Mukama. Mukama amuwaddeyo eri empologoma emutaagudde n’emutta, ng’ekigambo kya Mukama bwe ky’amulabudde.”"},{"book":"1 Bassekabaka","chapter":"13","verse":"27","text":"Awo nnabbi n’agamba batabani be nti, “Muntegekere endogoyi.” Ne bagimutegekera."},{"book":"1 Bassekabaka","chapter":"13","verse":"28","text":"Nagenda n’asanga omulambo gw’omusajja wa Katonda nga gusuuliddwa mu kkubo n’endogoyi n’empologoma nga ziyimiridde kumpi nagwo; empologoma nga teridde mulambo so nga tetaaguddetaagudde ndogoyi."},{"book":"1 Bassekabaka","chapter":"13","verse":"29","text":"Nnabbi n’asitula omulambo gw’omusajja wa Katonda n’aguteeka ku ndogoyi, era n’aguzzaayo mu kibuga kye n’amukungubagira, omulambo n’aguziika."},{"book":"1 Bassekabaka","chapter":"13","verse":"30","text":"N’ateeka omulambo gwe mu ntaana ye ye, ne bamukungubagira nga bakaaba nti, “Woowe, muganda wange!”"},{"book":"1 Bassekabaka","chapter":"13","verse":"31","text":"Awo bwe baamala okumuziika, n’agamba batabani be nti, “Bwe nfanga, munziikanga mu ntaana omusajja wa Katonda mw’aziikiddwa; muteekanga amagumba gange kumpi n’amagumba ge."},{"book":"1 Bassekabaka","chapter":"13","verse":"32","text":"Ekigambo kya Mukama, omusajja wa Katonda kye yayogera n’eddoboozi ery’omwanguka ku kyoto ekiri mu Beseri ne ku masabo ag’ebifo ebigulumivu ebiri mu bibuga eby’e Samaliya, tekirirema kutuukirira.”"},{"book":"1 Bassekabaka","chapter":"13","verse":"33","text":"Oluvannyuma lw’ekigambo ekyo Yerobowaamu n’atakyuka kuleka amakubo ge amabi, naye ne yeeyongera nate okussaawo bakabona ab’ebifo ebigulumivu ng’abaggya mu bantu abaabulijjo. Buli eyayagalanga okubeera kabona, n’amwawulanga okubeera mu bifo ebigulumivu."},{"book":"1 Bassekabaka","chapter":"13","verse":"34","text":"Kino kye kyali ekibi ky’ennyumba ya Yerobowaamu ekyagireetera okugwa, okugimalawo n’okugizikiriza okuva ku nsi."}]}