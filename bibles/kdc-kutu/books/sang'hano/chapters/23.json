{"data":[{"book":"Sang'hano","chapter":"23","verse":"1","text":"Paulo kawalola bunhuu wanhu wa mkitala, kalonga, “Waizilaeli wayangu! Mbaka lelo nosang'hana goyolonda Mulungu kwa moyo uleka kunitagusa kamba nibananga.”"},{"book":"Sang'hano","chapter":"23","verse":"2","text":"Baho Anania Mulava nhosa mkulu kawalagiza waja wakalile behi na Paulo wamtowe kofi mumulomo."},{"book":"Sang'hano","chapter":"23","verse":"3","text":"Paulo kamulongela, “Mulungu kokutowa kofi gweye mwenyego uigalile na kando dibakigwe uzelu! Kwima baho muladi unitaguse kwa Malagizo, kuno gweye mwenyego kobena Malagizo kwa kulagiza nhoweke!”"},{"book":"Sang'hano","chapter":"23","verse":"4","text":"Wanhu wemile behi na Paulo wamulongela, “Gweye komuliga mulava nhosa mkulu wa Mulungu!”"},{"book":"Sang'hano","chapter":"23","verse":"5","text":"Paulo kedika, “Waizilaeli wayangu, sijuwile bule kamba kakala mulava nhosa mkulu. Kwavija Maandiko Gang'alile golonga, ‘Sekeumulonge vihile mulangulizi wa wanhu zako.’ ”"},{"book":"Sang'hano","chapter":"23","verse":"6","text":"Paulo viyone bumbila diyagwe wakala Masadukayo na wayagwe wakala Mafalisayo, kakemelela mkitala, “Waizilaeli wayangu! Niye na Mfalisayo, mwanage Mfalisayo. Niye ngaligwa hano mkitala kwavija notogola kamba wanhu wafile wozilibuka!”"},{"book":"Sang'hano","chapter":"23","verse":"7","text":"Bahaja viyalongile avo, Mafalisayo na Masadukayo wasonga kuihasanya, na bumbila diigola."},{"book":"Sang'hano","chapter":"23","verse":"8","text":"Kwavija Masadukayo wolonga kuduhu kuzilibuka kwa wafile na kuduhu wasenga wa kuulanga hebu loho, lakini Mafalisayo wogatogola gose madatu."},{"book":"Sang'hano","chapter":"23","verse":"9","text":"Wakemelela ng'hani, wafundiza Malagizo ga Musa wayagwe wa kibumbila cha Mafalisayo wenuka walonga kwa nguvu, “Hatuona kiyabanange munhu ino! Yodahika loho hebu msenga wa kuulanga kalonga nayo kweli!”"},{"book":"Sang'hano","chapter":"23","verse":"10","text":"Bwato dikala kulu mbaka mkulu wa wakalizi kengila bwembwe kamba Paulo yahakanhigwe vihande vihande. Avo kawalagiza wakalizi zake wahumuluke kuna dibumbila, wamsegeze Paulo wamgale kuna ing'hambi."},{"book":"Sang'hano","chapter":"23","verse":"11","text":"Kilo acho Mndewa kema behi ya Paulo, kamulongela, “Sekeudumbe! Kamba viuwalongele mbuli zangu hano Yelusalemu, vivija kolondeka utende vivo kudibuga da Lumi.”"},{"book":"Sang'hano","chapter":"23","verse":"12","text":"Imitondo yake wayahudi wayagwe waiting'hana hamoja na kutenda ubala. Waiduila honda waje hebu kung'wa mazi mbaka vonda wamkome Paulo."},{"book":"Sang'hano","chapter":"23","verse":"13","text":"Wanhu waitogolele kutenda avo wakala wanhu kubanza malongo mane."},{"book":"Sang'hano","chapter":"23","verse":"14","text":"Abaho wachola kwa wakulu wa walava nhosa na wavele, walonga, “Tuiduila hamoja kamba hatuja kinhu mbaka vonda tumkome Paulo."},{"book":"Sang'hano","chapter":"23","verse":"15","text":"Avo, gweye na wanhu wa mkitala galeni usenga kwa mkulu wa wakalizi yamgale Paulo kumwetu, kuno moitenda molonda kujuwa goya mbuli zake. Na tweye toitanda kumkoma yang'hali hanavika hano.”"},{"book":"Sang'hano","chapter":"23","verse":"16","text":"Lakini mwana wa lumbu jake Paulo kahulika kiseto chao, avo kachola kuna ing'hambi kamulongela Paulo."},{"book":"Sang'hano","chapter":"23","verse":"17","text":"Abaho Paulo kamkema mkulu imoja wa wakalizi, kamulongela, “Mgale mbwanga ino kwa mkulu wa wakalizi, kana mbuli ya kumulongela.”"},{"book":"Sang'hano","chapter":"23","verse":"18","text":"Mkulu ayo kamsola, kamulongoza mbaka kwa mkulu wa wakalizi, kamulongela, “Ayo Paulo yagodekigwe, kang'hema na kunipula nimgale mbwanga ino kumwako, kwavija kana mbuli kolonda kukulongela.”"},{"book":"Sang'hano","chapter":"23","verse":"19","text":"Mkulu wa wakalizi kamgoga mkono, kamgala hamgwazo waiyeka, kamuuza, “Kolonda kunongela choni?”"},{"book":"Sang'hano","chapter":"23","verse":"20","text":"Kamulongela, “Wakulu wa Wayahudi wailumba mayo wakupule wamsole Paulo kuna ikitala, kuno woitenda wanhu wa mkitala wolonda kujuwa goya mbuli zake."},{"book":"Sang'hano","chapter":"23","verse":"21","text":"Lakini sekeuwatogolele, kwavija kuna wanhu kubanza malongo mane awo waifisa wombeta. Waiduila hawaja kinhu hebu kung'wa mbaka vonda wamkome. Wao sambi waitanda kutenda avo na wobetela vonda ulonge.”"},{"book":"Sang'hano","chapter":"23","verse":"22","text":"Mkulu wa wakalizi kalonga, “Sekeumulongele munhu yoyose kamba kunongela mbuli ino.” Abaho kamuleka imbwanga yachole."},{"book":"Sang'hano","chapter":"23","verse":"23","text":"Abaho mkulu wa wakalizi kawakema wakulu zake wabili, kawalongela, “Watandeni wakalizi magana mabili wachole Kaisalia, hamoja na wakwela falasi malongo saba na wakalizi magana mabili wa migoha, na muitande kusegela saa ndatu lelo ikilo."},{"book":"Sang'hano","chapter":"23","verse":"24","text":"Mtandeni falasi wa Paulo, na mumvikize mgima kwa Felikisi mtawala wa Kilumi wa isi ya Yudea.”"},{"book":"Sang'hano","chapter":"23","verse":"25","text":"Abaho mkulu wa wakalizi kandika baluwa ilonga vino,"},{"book":"Sang'hano","chapter":"23","verse":"26","text":"Go mkulu, zihoze, “Niye Kilaudio Lusia, nokwandikila gweye, mkulu Felikisi."},{"book":"Sang'hano","chapter":"23","verse":"27","text":"Wayahudi wamgoga munhu ino na walonda kumkoma, lakini vimbonile kakala mwenekae wa Lumi, avo nhyola na wakalizi zangu kumuhonya."},{"book":"Sang'hano","chapter":"23","verse":"28","text":"Nilonda kujuwa kilamuso cha kumtagusila, avo nimgala mkitala chao."},{"book":"Sang'hano","chapter":"23","verse":"29","text":"Lakini nyona kuduhu mbuli yoyose iyatendile kumtenda yafe hebu kugodekigwa mkifungo. Nhaguso yao kumwake ikala mbuli ya Malagizo gao wenyego."},{"book":"Sang'hano","chapter":"23","verse":"30","text":"Na vinongeligwe kuna kiseto cha kumkoma, ndopola kumgala kumwako. Niwalongela wanhu wamtaguse wagale vitala vao kumwako.”"},{"book":"Sang'hano","chapter":"23","verse":"31","text":"Avo wakalizi wao wamsola Paulo kamba viwalagizigwe. Wamgala ikilo acho mbaka Antipatili."},{"book":"Sang'hano","chapter":"23","verse":"32","text":"Imitondo yake wakalizi wa magulu wabwela kuna ing'hambi, wawaleka waja wakalizi wa falasi wagendelele na mwanza hamoja na Paulo."},{"book":"Sang'hano","chapter":"23","verse":"33","text":"Viwavikile Kaisalia wamgwaa ija ibaluwa mkulu wa isi ayo na kumwika Paulo mmakono gake."},{"book":"Sang'hano","chapter":"23","verse":"34","text":"Mkulu ayo viyaisomile ibaluwa kamuuza Paulo kalawa isi gani. Viyajuwile kalawa isi ya Kilikia,"},{"book":"Sang'hano","chapter":"23","verse":"35","text":"kamulongela, “Nokutegeleza kipindi wanhu wakutaguse wahavika.” Abaho kalagiza Paulo yekigwe muukalizi, mng'anda ya Helode imkulu wa isi."}]}