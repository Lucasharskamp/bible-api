{"data":[{"book":"Wakolosai","chapter":"4","verse":"1","text":"Wakulu, wadamanyizeni watumwa wenyu mwe untanda na wedi saviya Zumbe akunga, mkafanyanya kugamba naywi mna Zumbe kwembingu."},{"book":"Wakolosai","chapter":"4","verse":"2","text":"Msekuleka kumlombeza Chohile, naho mkalombeza msinyise, mkamhongeza Chohile."},{"book":"Wakolosai","chapter":"4","verse":"3","text":"Naho, mchilombezeze suwe naswi chani Chohile achinke luhenyo lwa kulonga ulosi na kubunkula mbuli hemzimanyize za Kulisito. Kwa chausa icho miye ni mwechifungo vino haluse."},{"book":"Wakolosai","chapter":"4","verse":"4","text":"Elo, lombezani chani nidahe kulonga imbuli iyo pwilili enga ivyo vikungwa."},{"book":"Wakolosai","chapter":"4","verse":"5","text":"Mtende na umanyi mo wikazi wenyu na hewenati kumzumila Kulisito, mkatenda vitana chila luhenyo mnanalo."},{"book":"Wakolosai","chapter":"4","verse":"6","text":"Ntamulizi zenyu zitende na mbazi na mwile mazuwa yose naho zikwambiza wantu, mwaungwa mmanye vya kumhitula vitana chila yumwenga."},{"book":"Wakolosai","chapter":"4","verse":"7","text":"Mlukolo mnyetu chikungisa Tikiko, mndima mnyetu na mndima mchindedi mwe ndima ya Zumbe, nawagambileni mbuli zangu zose."},{"book":"Wakolosai","chapter":"4","verse":"8","text":"Nivyo vikuleka namsigila, chani kwa kuwagambilani mbuli zetu, awajele moyo."},{"book":"Wakolosai","chapter":"4","verse":"9","text":"Eza hamwenga na Onesimo, mlukolo mnyetu chikungisa na mchindedi, uyo ni mnyenyu. Nawawagambileni mbuli zose zikulaila hano."},{"book":"Wakolosai","chapter":"4","verse":"10","text":"Alisitaliko, yudya chiwose mwe chifungo, awalamsani iviya Mako, mwihwawe dya Banaba. Mako yudya mhokele kale malagizo yakwe, akabula kwenyu mhokeleni."},{"book":"Wakolosai","chapter":"4","verse":"11","text":"Na Yesu akwitangwa Yusito, awalamsani. Mwa Wayahudi wazumile kale, wano du, nawo wakudamanya ndima hamwenga na miye kwa chausa cha Uzumbe wa Chohile, wowo watenda wambizi wakulu kwangu,"},{"book":"Wakolosai","chapter":"4","verse":"12","text":"Epafula, mnyenyu na mndima ywa Kulisito Yesu, awalamsani. Mazuwa yose awalombezezani nyuwe vidala chani mchimale vyedi, mkulumbale naho mtogese mwe mbuli zose akunga Chohile naho mumwivise Chohile."},{"book":"Wakolosai","chapter":"4","verse":"13","text":"Nadaha niukule kugamba adamanyisa ndima vitana kwa chausa chenyu na kwa chausa cha wantu wa Laodikiya na Hielapoli."},{"book":"Wakolosai","chapter":"4","verse":"14","text":"Luka, tabibu ywetu chikungisa, na Dema, wawalamsani."},{"book":"Wakolosai","chapter":"4","verse":"15","text":"Ndamsa zetu kwa walukolo wa Laodikiya. Mlamseni lumbu dyangu Nimfa hamwenga na bunga dya wamzumile Kulisito wakudugana mwe nyumba yakwe."},{"book":"Wakolosai","chapter":"4","verse":"16","text":"Mkaheza kusoma ibaluwa ino, mnamanye kugamba yasomwa ni bunga dya wamzumile Kulisito dya Laodikiya, na nyuwe mnatende mwisome ibaluwa wapatile wowo."},{"book":"Wakolosai","chapter":"4","verse":"17","text":"Mgambileni Alikipo aijese vyedi idya indima enkigwe ni Zumbe."},{"book":"Wakolosai","chapter":"4","verse":"18","text":"Nawandika yano kwa mkono wangu mwenye. Ndamsa zilaile kwangu, miye Paolo. Fanyanyani kugamba ni mwe chifungo. Wedi wa Chohile utende na nyuwe."}]}