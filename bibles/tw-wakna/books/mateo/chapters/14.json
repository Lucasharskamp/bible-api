{"data":[{"book":"Mateo","chapter":"14","verse":"1","text":"Bere no mu ara na Herode a na odi hene wɔ Galilea no tee Yesu nka,"},{"book":"Mateo","chapter":"14","verse":"2","text":"na ɔka kyerɛɛ nʼasomfo ne se, “Oyi yɛ Osuboni Yohane na wasɔre afi awufo mu. Eyi nti na wanya tumi foforo de reyɛ anwonwade ahorow yi.”"},{"book":"Mateo","chapter":"14","verse":"3","text":"Saa bere no na Herode ama wɔakyere Osuboni Yohane ato afiase, efisɛ na wakasa atia Herodia ne Herode aware no"},{"book":"Mateo","chapter":"14","verse":"4","text":"sɛ, Herode aware ne nua Filipo yere."},{"book":"Mateo","chapter":"14","verse":"5","text":"Herode pɛɛ sɛ okum Yohane. Nanso na osuro sɛ, sɛ okum no a basabasayɛ bɛba ɔman no mu. Efisɛ na nnipa no nyinaa bu Yohane sɛ odiyifo."},{"book":"Mateo","chapter":"14","verse":"6","text":"Ɛbaa sɛ na Herode redi nʼawoda. Awoda no ase na Herodia babea bɛsaw ma a ɛyɛɛ Herode fɛ."},{"book":"Mateo","chapter":"14","verse":"7","text":"Eyi maa Herode kaa ntam, hyɛɛ no bɔ se ommisa nea ɔpɛ biara na ɔde bɛma no."},{"book":"Mateo","chapter":"14","verse":"8","text":"Ne na maa no kae se, “Fa Osuboni Yohane ti a wɔatwa to prɛte mu ma me wɔ ha.”"},{"book":"Mateo","chapter":"14","verse":"9","text":"Herode tee asɛm no, ɛyɛɛ no yaw ma ɛhaw no. Nanso esiane ntam a waka wɔ nnipa a wɔahyia hɔ no anim no nti, ɔhyɛ ma wɔyɛɛ nea ababaa no hwehwɛ no maa no."},{"book":"Mateo","chapter":"14","verse":"10","text":"Herode soma ma wokotwaa Yohane ti wɔ afiase hɔ."},{"book":"Mateo","chapter":"14","verse":"11","text":"Wɔde ti a wɔatwa no too prɛte mu de brɛɛ ababaa no ma ɔde kɔmaa ne na."},{"book":"Mateo","chapter":"14","verse":"12","text":"Yohane asuafo no bɛfaa nʼamu no kosiee no. Eyi akyi no wɔkɔbɔɔ Yohane wu no ho amanneɛ kyerɛɛ Yesu."},{"book":"Mateo","chapter":"14","verse":"13","text":"Yesu tee Osuboni Yohane wu no, ɔtew ne ho kɔtenaa baabi. Nnipa tee ne nka ma wɔnam fam fi wɔn nkurow ne wɔn nkuraa tiw no kɔɔ nea ɔwɔ hɔ."},{"book":"Mateo","chapter":"14","verse":"14","text":"Yesu fii ɔkorow no mu baa nea nnipa no wɔ hɔ no. Ohuu nnipadɔm no, ne yam hyehyee no maa wɔn. Eyi ma ɔsaa ayarefo a wɔwɔ wɔn mu no yare."},{"book":"Mateo","chapter":"14","verse":"15","text":"Anim rebiribiri no, Yesu asuafo no baa ne nkyɛn bɛka kyerɛɛ no se, “Ade asa awie. Aduan biara nso nni ha. Ɛha nso mmɛn kurow biara. Enti gya nnipa no kwan, na wɔnkɔhwehwɛ aduan ntɔ nni wɔ nkurow no bi so.”"},{"book":"Mateo","chapter":"14","verse":"16","text":"Yesu buaa wɔn se, “Ɛho nhia sɛ wɔkɔ; momma wɔn aduan nni!”"},{"book":"Mateo","chapter":"14","verse":"17","text":"Asuafo no ka kyerɛɛ no se, “Nea yɛwɔ nyinaa yɛ brodo anum ne mpataa abien pɛ.”"},{"book":"Mateo","chapter":"14","verse":"18","text":"Yesu ka kyerɛɛ wɔn se, “Momfa mmrɛ me.”"},{"book":"Mateo","chapter":"14","verse":"19","text":"Afei ɔka kyerɛɛ nnipadɔm no ma wɔtenatenaa ase wɔ sare no so. Ɔhwɛɛ soro bɔɔ mpae, hyiraa aduan no so. Afei obubuu mu de maa nʼasuafo no ma wɔkyekyɛ maa nnipadɔm no."},{"book":"Mateo","chapter":"14","verse":"20","text":"Obiara dii nea wɔde maa no no mee pintinn. Afei asuafo no boaboaa nea wodi ma ɛkae no ano no, ɛyɛɛ nkɛntɛn dumien."},{"book":"Mateo","chapter":"14","verse":"21","text":"Mmarima a wodii aduan no dodow bɛyɛ mpem anum a mmea ne mmofra no dodow nka ho."},{"book":"Mateo","chapter":"14","verse":"22","text":"Nnipadɔm no didi wiee pɛ na Yesu ka kyerɛɛ nʼasuafo no se, wɔntena ɔkorow no mu nni kan ntwa nkɔ asuogya nohɔ na ɔno de, ɔretena hɔ agya nnipa no kwan."},{"book":"Mateo","chapter":"14","verse":"23","text":"Ogyaa wɔn kwan wiee no, ɔkɔɔ bepɔw bi so kɔbɔɔ mpae. Onwini dwoe no, na aka Yesu nko ara wɔ nea ɔwɔ hɔ."},{"book":"Mateo","chapter":"14","verse":"24","text":"Saa bere no na ɔkorow a asuafo no te mu no adu akyiri. Mframa fii ase bɔɔ dennen maa po no bɔɔ asorɔkye dwiradwiraa ɔkorow no a asuafo no te mu no."},{"book":"Mateo","chapter":"14","verse":"25","text":"Anɔpahema bɛyɛ nnɔnnan bere mu no, Yesu nantew po no ani baa asuafo no nkyɛn."},{"book":"Mateo","chapter":"14","verse":"26","text":"Bere a asuafo no huu obi sɛ ɔnam asu no ani reba wɔn nkyɛn no wosuroe, efisɛ na wosusuw sɛ wɔahu ɔsaman. Ɛmaa wɔde hu teɛteɛɛ mu."},{"book":"Mateo","chapter":"14","verse":"27","text":"Ntɛm ara na Yesu ka kyerɛɛ wɔn se, “Ɛyɛ me. Munnsuro. Momma mo bo ntɔ mo yam!”"},{"book":"Mateo","chapter":"14","verse":"28","text":"Petro ka kyerɛɛ no se, “Awurade, sɛ ɛyɛ wo de a, ka kyerɛ me na me nso memfa asu no ani mmra wo nkyɛn.”"},{"book":"Mateo","chapter":"14","verse":"29","text":"Yesu ka kyerɛɛ Petro se, “Bra!”"},{"book":"Mateo","chapter":"14","verse":"30","text":"Nanso ohuu mframa a ɛrebɔ no ne ho popoe. Ofii ase sɛ ɔremem. Ɔteɛteɛɛ mu, frɛɛ Yesu se, “Awurade, gye me na meremem!”"},{"book":"Mateo","chapter":"14","verse":"31","text":"Ɛhɔ ara, Yesu teɛɛ ne nsa twee no. Afei ɔka kyerɛɛ Petro se, “Wo a wo gyidi sua, adɛn na wunnye me nni?”"},{"book":"Mateo","chapter":"14","verse":"32","text":"Yesu ne Petro kɔtenaa ɔkorow no mu no, mframa no gyaee bɔ."},{"book":"Mateo","chapter":"14","verse":"33","text":"Asuafo a wɔwɔ ɔkorow no mu no de ahodwiriw bɛkotow Yesu kae se, “Onyankopɔn Ba ne wo ampa!”"},{"book":"Mateo","chapter":"14","verse":"34","text":"Wotwaa asu no baa Genesaret."},{"book":"Mateo","chapter":"14","verse":"35","text":"Yesu duu hɔ no, ankyɛ na nkurow a atwa Genesaret ho ahyia no nyinaa tee ne nka. Wɔde wɔn ayarefo nyinaa brɛɛ no."},{"book":"Mateo","chapter":"14","verse":"36","text":"Ayarefo no srɛɛ Yesu se ɔmma wɔmfa wɔn nsa nka nʼatade ano kɛkɛ. Ayarefo dodow a wotumi de wɔn nsa kaa nʼatade ano no ho yɛɛ wɔn den."}]}