{"data":[{"book":"ΚΑΤΑ ΙΩΑΝΝΗΝ","chapter":"5","verse":"1","text":"Μετὰ ταῦτα ἦν ἡ ἑορτὴ τῶν Ἰουδαίων, καὶ ἀνέβη ὁ Ἰησοῦς εἰς Ἱεροσόλυμα."},{"book":"ΚΑΤΑ ΙΩΑΝΝΗΝ","chapter":"5","verse":"2","text":"ἔστι δὲ ἐν τοῖς Ἱεροσολύμοις ἐπὶ τῇ προβατικῇ κολυμβήθρα, ἡ ἐπιλεγομένη Ἑβραϊστὶ Βηθεσδά, πέντε στοὰς ἔχουσα."},{"book":"ΚΑΤΑ ΙΩΑΝΝΗΝ","chapter":"5","verse":"3","text":"ἐν ταύταις κατέκειτο πλῆθος πολὺ τῶν ἀσθενούντων, τυφλῶν, χωλῶν, ξηρῶν, ἐκδεχομένων τὴν τοῦ ὕδατος κίνησιν."},{"book":"ΚΑΤΑ ΙΩΑΝΝΗΝ","chapter":"5","verse":"4","text":"ἄγγελος γὰρ κατὰ καιρὸν κατέβαινεν ἐν τῇ κολυμβήθρᾳ, καὶ ἐταράσσετο τὸ ὕδωρ· ὁ οὖν πρῶτος ἐμβὰς μετὰ τὴν ταραχὴν τοῦ ὕδατος ὑγιὴς ἐγίνετο ᾧ δήποτε κατείχετο νοσήματι."},{"book":"ΚΑΤΑ ΙΩΑΝΝΗΝ","chapter":"5","verse":"5","text":"ἦν δέ τις ἄνθρωπος ἐκεῖ τριάκοντα καὶ ὀκτὼ ἔτη ἔχων ἐν τῇ ἀσθενείᾳ αὐτοῦ."},{"book":"ΚΑΤΑ ΙΩΑΝΝΗΝ","chapter":"5","verse":"6","text":"τοῦτον ἰδὼν ὁ Ἰησοῦς κατακείμενον, καὶ γνοὺς ὅτι πολὺν ἤδη χρόνον ἔχει, λέγει αὐτῷ· θέλεις ὑγιὴς γενέσθαι;"},{"book":"ΚΑΤΑ ΙΩΑΝΝΗΝ","chapter":"5","verse":"7","text":"ἀπεκρίθη αὐτῷ ὁ ἀσθενῶν· Κύριε, ἄνθρωπον οὐκ ἔχω, ἵνα ὅταν ταραχθῇ τὸ ὕδωρ, βάλῃ με εἰς τὴν κολυμβήθραν· ἐν ᾧ δὲ ἔρχομαι ἐγώ, ἄλλος πρὸ ἐμοῦ καταβαίνει."},{"book":"ΚΑΤΑ ΙΩΑΝΝΗΝ","chapter":"5","verse":"8","text":"λέγει αὐτῷ ὁ Ἰησοῦς· ἔγειρε, ἆρον τὸν κράβαττόν σου καὶ περιπάτει."},{"book":"ΚΑΤΑ ΙΩΑΝΝΗΝ","chapter":"5","verse":"9","text":"καὶ εὐθέως ἐγένετο ὑγιὴς ὁ ἄνθρωπος, καὶ ἦρε τὸν κράβαττον αὐτοῦ καὶ περιεπάτει. ἦν δὲ σάββατον ἐν ἐκείνῃ τῇ ἡμέρᾳ."},{"book":"ΚΑΤΑ ΙΩΑΝΝΗΝ","chapter":"5","verse":"10","text":"ἔλεγον οὖν οἱ Ἰουδαῖοι τῷ τεθεραπευμένῳ· σάββατόν ἐστιν· οὐκ ἔξεστί σοι ἆραι τὸν κράβαττον."},{"book":"ΚΑΤΑ ΙΩΑΝΝΗΝ","chapter":"5","verse":"11","text":"ἀπεκρίθη αὐτοῖς· ὁ ποιήσας με ὑγιῆ, ἐκεῖνός μοι εἶπεν· ἆρον τὸν κράβαττόν σου καὶ περιπάτει."},{"book":"ΚΑΤΑ ΙΩΑΝΝΗΝ","chapter":"5","verse":"12","text":"ἠρώτησαν οὖν αὐτόν· τίς ἐστιν ὁ ἄνθρωπος ὁ εἰπών σοι, ἆρον τὸν κράβαττόν σου καὶ περιπάτει;"},{"book":"ΚΑΤΑ ΙΩΑΝΝΗΝ","chapter":"5","verse":"13","text":"ὁ δὲ ἰαθεὶς οὐκ ᾔδει τίς ἐστιν· ὁ γὰρ Ἰησοῦς ἐξένευσεν ὄχλου ὄντος ἐν τῷ τόπῳ."},{"book":"ΚΑΤΑ ΙΩΑΝΝΗΝ","chapter":"5","verse":"14","text":"μετὰ ταῦτα εὑρίσκει αὐτὸν ὁ Ἰησοῦς ἐν τῷ ἱερῷ καὶ εἶπεν αὐτῷ· ἴδε ὑγιὴς γέγονας· μηκέτι ἁμάρτανε, ἵνα μὴ χεῖρόν σοί τι γένηται."},{"book":"ΚΑΤΑ ΙΩΑΝΝΗΝ","chapter":"5","verse":"15","text":"ἀπῆλθεν ὁ ἄνθρωπος καὶ ἀνήγγειλε τοῖς Ἰουδαίοις ὅτι Ἰησοῦς ἐστιν ὁ ποιήσας αὐτὸν ὑγιῆ."},{"book":"ΚΑΤΑ ΙΩΑΝΝΗΝ","chapter":"5","verse":"16","text":"Καὶ διὰ τοῦτο ἐδίωκον τὸν Ἰησοῦν οἱ Ἰουδαῖοι καὶ ἐζήτουν αὐτὸν ἀποκτεῖναι, ὅτι ταῦτα ἐποίει ἐν σαββάτῳ."},{"book":"ΚΑΤΑ ΙΩΑΝΝΗΝ","chapter":"5","verse":"17","text":"ὁ δὲ Ἰησοῦς ἀπεκρίνατο αὐτοῖς· ὁ πατήρ μου ἕως ἄρτι ἐργάζεται, κἀγὼ ἐργάζομαι."},{"book":"ΚΑΤΑ ΙΩΑΝΝΗΝ","chapter":"5","verse":"18","text":"διὰ τοῦτο οὖν μᾶλλον ἐζήτουν αὐτὸν οἱ Ἰουδαῖοι ἀποκτεῖναι, ὅτι οὐ μόνον ἔλυε τὸ σάββατον, ἀλλὰ καὶ πατέρα ἴδιον ἔλεγε τὸν Θεόν, ἴσον ἑαυτὸν ποιῶν τῷ Θεῷ."},{"book":"ΚΑΤΑ ΙΩΑΝΝΗΝ","chapter":"5","verse":"19","text":"Ἀπεκρίνατο οὖν ὁ Ἰησοῦς καὶ εἶπεν αὐτοῖς· ἀμὴν ἀμὴν λέγω ὑμῖν, οὐ δύναται ὁ υἱὸς ποιεῖν ἀφ᾽ ἑαυτοῦ οὐδέν, ἐὰν μή τι βλέπῃ τὸν πατέρα ποιοῦντα· ἃ γὰρ ἂν ἐκεῖνος ποιῇ, ταῦτα καὶ ὁ υἱὸς ὁμοίως ποιεῖ."},{"book":"ΚΑΤΑ ΙΩΑΝΝΗΝ","chapter":"5","verse":"20","text":"ὁ γὰρ πατὴρ φιλεῖ τὸν υἱὸν καὶ πάντα δείκνυσιν αὐτῷ ἃ αὐτὸς ποιεῖ, καὶ μείζονα τούτων δείξει αὐτῷ ἔργα, ἵνα ὑμεῖς θαυμάζητε."},{"book":"ΚΑΤΑ ΙΩΑΝΝΗΝ","chapter":"5","verse":"21","text":"ὥσπερ γὰρ ὁ πατὴρ ἐγείρει τοὺς νεκροὺς καὶ ζωοποιεῖ, οὕτω καὶ ὁ υἱὸς οὓς θέλει ζωοποιεῖ."},{"book":"ΚΑΤΑ ΙΩΑΝΝΗΝ","chapter":"5","verse":"22","text":"οὐδὲ γὰρ ὁ πατὴρ κρίνει οὐδένα, ἀλλὰ τὴν κρίσιν πᾶσαν δέδωκε τῷ υἱῷ,"},{"book":"ΚΑΤΑ ΙΩΑΝΝΗΝ","chapter":"5","verse":"23","text":"ἵνα πάντες τιμῶσι τὸν υἱὸν καθὼς τιμῶσι τὸν πατέρα. ὁ μὴ τιμῶν τὸν υἱὸν οὐ τιμᾷ τὸν πατέρα τὸν πέμψαντα αὐτόν."},{"book":"ΚΑΤΑ ΙΩΑΝΝΗΝ","chapter":"5","verse":"24","text":"ἀμὴν ἀμὴν λέγω ὑμῖν ὅτι ὁ τὸν λόγον μου ἀκούων καὶ πιστεύων τῷ πέμψαντί με ἔχει ζωὴν αἰώνιον, καὶ εἰς κρίσιν οὐκ ἔρχεται, ἀλλὰ μεταβέβηκεν ἐκ τοῦ θανάτου εἰς τὴν ζωήν."},{"book":"ΚΑΤΑ ΙΩΑΝΝΗΝ","chapter":"5","verse":"25","text":"ἀμὴν ἀμὴν λέγω ὑμῖν ὅτι ἔρχεται ὥρα, καὶ νῦν ἐστιν, ὅτε οἱ νεκροὶ ἀκούσονται τῆς φωνῆς τοῦ υἱοῦ τοῦ Θεοῦ, καὶ οἱ ἀκούσαντες ζήσονται·"},{"book":"ΚΑΤΑ ΙΩΑΝΝΗΝ","chapter":"5","verse":"26","text":"ὥσπερ γὰρ ὁ πατὴρ ἔχει ζωὴν ἐν ἑαυτῷ, οὕτως ἔδωκε καὶ τῷ υἱῷ ζωὴν ἔχειν ἐν ἑαυτῷ·"},{"book":"ΚΑΤΑ ΙΩΑΝΝΗΝ","chapter":"5","verse":"27","text":"καὶ ἐξουσίαν ἔδωκεν αὐτῷ καὶ κρίσιν ποιεῖν, ὅτι υἱὸς ἀνθρώπου ἐστί."},{"book":"ΚΑΤΑ ΙΩΑΝΝΗΝ","chapter":"5","verse":"28","text":"μὴ θαυμάζετε τοῦτο· ὅτι ἔρχεται ὥρα ἐν ᾗ πάντες οἱ ἐν τοῖς μνημείοις ἀκούσονται τῆς φωνῆς αὐτοῦ,"},{"book":"ΚΑΤΑ ΙΩΑΝΝΗΝ","chapter":"5","verse":"29","text":"καὶ ἐκπορεύσονται οἱ τὰ ἀγαθὰ ποιήσαντες εἰς ἀνάστασιν ζωῆς, οἱ δὲ τὰ φαῦλα πράξαντες εἰς ἀνάστασιν κρίσεως."},{"book":"ΚΑΤΑ ΙΩΑΝΝΗΝ","chapter":"5","verse":"30","text":"Οὐ δύναμαι ἐγὼ ποιεῖν ἀπ᾽ ἐμαυτοῦ οὐδέν. καθὼς ἀκούω κρίνω, καὶ ἡ κρίσις ἡ ἐμὴ δικαία ἐστίν· ὅτι οὐ ζητῶ τὸ θέλημα τὸ ἐμόν, ἀλλὰ τὸ θέλημα τοῦ πέμψαντός με πατρός."},{"book":"ΚΑΤΑ ΙΩΑΝΝΗΝ","chapter":"5","verse":"31","text":"Ἐὰν ἐγὼ μαρτυρῶ περὶ ἐμαυτοῦ, ἡ μαρτυρία μου οὐκ ἔστιν ἀληθής."},{"book":"ΚΑΤΑ ΙΩΑΝΝΗΝ","chapter":"5","verse":"32","text":"ἄλλος ἐστὶν ὁ μαρτυρῶν περὶ ἐμοῦ, καὶ οἶδα ὅτι ἀληθής ἐστιν ἡ μαρτυρία ἣν μαρτυρεῖ περὶ ἐμοῦ."},{"book":"ΚΑΤΑ ΙΩΑΝΝΗΝ","chapter":"5","verse":"33","text":"ὑμεῖς ἀπεστάλκατε πρὸς Ἰωάννην, καὶ μεμαρτύρηκε τῇ ἀληθείᾳ·"},{"book":"ΚΑΤΑ ΙΩΑΝΝΗΝ","chapter":"5","verse":"34","text":"ἐγὼ δὲ οὐ παρὰ ἀνθρώπου τὴν μαρτυρίαν λαμβάνω, ἀλλὰ ταῦτα λέγω ἵνα ὑμεῖς σωθῆτε."},{"book":"ΚΑΤΑ ΙΩΑΝΝΗΝ","chapter":"5","verse":"35","text":"ἐκεῖνος ἦν ὁ λύχνος ὁ καιόμενος καὶ φαίνων, ὑμεῖς δὲ ἠθελήσατε ἀγαλλιαθῆναι πρὸς ὥραν ἐν τῷ φωτὶ αὐτοῦ."},{"book":"ΚΑΤΑ ΙΩΑΝΝΗΝ","chapter":"5","verse":"36","text":"ἐγὼ δέ ἔχω τὴν μαρτυρίαν μείζω τοῦ Ἰωάννου· τὰ γὰρ ἔργα ἃ ἔδωκέ μοι ὁ πατὴρ ἵνα τελειώσω αὐτά, αὐτὰ τὰ ἔργα ἃ ἐγὼ ποιῶ, μαρτυρεῖ περὶ ἐμοῦ ὅτι ὁ πατήρ με ἀπέσταλκε."},{"book":"ΚΑΤΑ ΙΩΑΝΝΗΝ","chapter":"5","verse":"37","text":"καὶ ὁ πέμψας με πατήρ, αὐτὸς μεμαρτύρηκε περὶ ἐμοῦ. οὔτε φωνὴν αὐτοῦ ἀκηκόατε πώποτε οὔτε εἶδος αὐτοῦ ἑωράκατε,"},{"book":"ΚΑΤΑ ΙΩΑΝΝΗΝ","chapter":"5","verse":"38","text":"καὶ τὸν λόγον αὐτοῦ οὐκ ἔχετε μένοντα ἐν ὑμῖν, ὅτι ὃν ἀπέστειλεν ἐκεῖνος, τούτῳ ὑμεῖς οὐ πιστεύετε."},{"book":"ΚΑΤΑ ΙΩΑΝΝΗΝ","chapter":"5","verse":"39","text":"ἐρευνᾶτε τὰς γραφάς, ὅτι ὑμεῖς δοκεῖτε ἐν αὐταῖς ζωὴν αἰώνιον ἔχειν· καὶ ἐκεῖναί εἰσιν αἱ μαρτυροῦσαι περὶ ἐμοῦ·"},{"book":"ΚΑΤΑ ΙΩΑΝΝΗΝ","chapter":"5","verse":"40","text":"καὶ οὐ θέλετε ἐλθεῖν πρός με ἵνα ζωὴν ἔχητε."},{"book":"ΚΑΤΑ ΙΩΑΝΝΗΝ","chapter":"5","verse":"41","text":"δόξαν παρὰ ἀνθρώπων οὐ λαμβάνω·"},{"book":"ΚΑΤΑ ΙΩΑΝΝΗΝ","chapter":"5","verse":"42","text":"ἀλλ᾽ ἔγνωκα ὑμᾶς ὅτι τὴν ἀγάπην τοῦ Θεοῦ οὐκ ἔχετε ἐν ἑαυτοῖς."},{"book":"ΚΑΤΑ ΙΩΑΝΝΗΝ","chapter":"5","verse":"43","text":"ἐγὼ ἐλήλυθα ἐν τῷ ὀνόματι τοῦ πατρός μου, καὶ οὐ λαμβάνετέ με· ἐὰν ἄλλος ἔλθῃ ἐν τῷ ὀνόματι τῷ ἰδίῳ, ἐκεῖνον λήψεσθε."},{"book":"ΚΑΤΑ ΙΩΑΝΝΗΝ","chapter":"5","verse":"44","text":"πῶς δύνασθε ὑμεῖς πιστεῦσαι, δόξαν παρὰ ἀλλήλων λαμβάνοντες, καὶ τὴν δόξαν τὴν παρὰ τοῦ μόνου Θεοῦ οὐ ζητεῖτε;"},{"book":"ΚΑΤΑ ΙΩΑΝΝΗΝ","chapter":"5","verse":"45","text":"μὴ δοκεῖτε ὅτι ἐγὼ κατηγορήσω ὑμῶν πρὸς τὸν πατέρα· ἔστιν ὁ κατηγορῶν ὑμῶν Μωϋσῆς, εἰς ὃν ὑμεῖς ἠλπίκατε."},{"book":"ΚΑΤΑ ΙΩΑΝΝΗΝ","chapter":"5","verse":"46","text":"εἰ γὰρ ἐπιστεύετε Μωϋσεῖ, ἐπιστεύετε ἂν ἐμοί· περὶ γὰρ ἐμοῦ ἐκεῖνος ἔγραψεν."},{"book":"ΚΑΤΑ ΙΩΑΝΝΗΝ","chapter":"5","verse":"47","text":"εἰ δὲ τοῖς ἐκείνου γράμμασιν οὐ πιστεύετε, πῶς τοῖς ἐμοῖς ῥήμασι πιστεύσετε;"}]}