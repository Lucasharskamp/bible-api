{"data":[{"book":"Sams-Zgame","chapter":"115","verse":"1","text":"Ra Anumzamoka tagra rantagia e'origahunanki, kagrake rankagia erigahane. Na'ankure kagra maka zupama vagaore kavesi zanku'ene, hugahuema hu'nana zama amage'ma antenkama nehana zanku huta, kagi'a husga hunegantone."},{"book":"Sams-Zgame","chapter":"115","verse":"2","text":"Nagafare ama mopafima mani'naza vahe'mo'za tagrikura hu'za, Anumza zamimo'a iga mani'ne hu'za nehaze?"},{"book":"Sams-Zgame","chapter":"115","verse":"3","text":"Tagri Anumzamo'a monafinka mani'neankino nazano hunaku'ma hiazana agra'a avesite amne nehie."},{"book":"Sams-Zgame","chapter":"115","verse":"4","text":"Hianagi mago'a vahe'mokizmi havi anumzana, silvareti'ene golireti vahe'mo'za avako hu'za zamazanteti tro hu'naze."},{"book":"Sams-Zgame","chapter":"115","verse":"5","text":"Ana havi anumzantamina zamagira me'neanagi, keaga nosu'za, zamavurga me'neanagi, onkegahaze."},{"book":"Sams-Zgame","chapter":"115","verse":"6","text":"Hagi zamagesa me'neanagi keaga nontahi'za, zamagona me'neanagi mna ontahigahaze."},{"book":"Sams-Zgame","chapter":"115","verse":"7","text":"Zamazana me'neanagi mago zana avakora hu'za nonke'za, zamagia me'neanagi kana ante'za vanoa nosu'za, zamanankena me'neanagi, zamagerura orugahaze."},{"book":"Sams-Zgame","chapter":"115","verse":"8","text":"Hagi ana havi anumzantamima tro'ma nehaza vahe'mo'za ana havi anumzantamo'zama havizama nehazaza hu'za zamagra haviza nehanage'za, ana havi anumzante'ma zamentintima nehanaza vahe'mo'za zamagranena haviza hugahaze."},{"book":"Sams-Zgame","chapter":"115","verse":"9","text":"Hagi tamagra Israeli vahe'mota Ra Anumzamofonte tamentintia hiho. Na'ankure agra hankogna huno mani'neankino, agrake'za tamahorakeno tamagura nevazino kegava huneramante."},{"book":"Sams-Zgame","chapter":"115","verse":"10","text":"Aroni nagapinti'ma pristi eri'zama e'neriza nagamota, Ra Anumzamofonte tamentintia hiho. Na'ankure agra hankogna hu'neankino agrake'za tamahorakeno tamagura nevazino, kegava huneramante."},{"book":"Sams-Zgame","chapter":"115","verse":"11","text":"Hagi Ra Anumzamofonku koro'ma hunteta agoraga'ama nemaniza vahe'mota, Ra Anumzamofonte tamentintia hiho. Na'ankure Agra tamazahu ne' mani'neno tamagri hanko mani'neankino, Agrake'za tamahora keno tamagura nevazino kegava huneramante."},{"book":"Sams-Zgame","chapter":"115","verse":"12","text":"Ra Anumzamo'a ageraokani agesa antahi neramiankino, asomura hurantegahie. Israeli vahera asomura hunezmanteno, Aroni naga'ma pristi eri'zama e'neriza naga'enena asomura huzmantegahie."},{"book":"Sams-Zgame","chapter":"115","verse":"13","text":"Zamagi me'nea vahero zamagi omane vahe'mo'zanema, Ra Anumzamofonkuma koro'ma nehaza vahera Anumzamo'a asomu huzmantegahie."},{"book":"Sams-Zgame","chapter":"115","verse":"14","text":"Ra Anumzamo'a asomu huramantena tamagra mofavrea kasente hakare nehanageno, tamagri mofavre naga'enena asomura huzmantesnige'za mofavrea kasente hakare hanaze."},{"book":"Sams-Zgame","chapter":"115","verse":"15","text":"Ra Anumzana monane mopanema tro'ma hu'nea Anumzamo tamagrira asomura huramantesie."},{"book":"Sams-Zgame","chapter":"115","verse":"16","text":"Monafina Ra Anumzamo nemanino, ama mopa vahemotagu maniho huno tami'ne."},{"book":"Sams-Zgame","chapter":"115","verse":"17","text":"Ko'ma fri'naza vahe'mo'za zagamera hu'za Ra Anumzamofo agi'a ahentesga osugahaze. Na'ankure zamagra fri'za keaga osu kumapi, matipi umani'naze"},{"book":"Sams-Zgame","chapter":"115","verse":"18","text":"Hianagi tagra Ra Anumzamofona menine henka'anena agri agi'a ahentesga huvava huta vanune. Ra Anumzamofo agi'a ahentesga hanune!"}]}