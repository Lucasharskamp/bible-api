{"data":[{"book":"Matendu","chapter":"15","verse":"1","text":"Hinu, vandu vangi vakahuma ku Yudea na kubwela ku Antiokia, vakatumbula kuvawula valongo vala, nakuhotola kusanguliwa ngati mwangayingila jandu, ngati mvelu wa Musa cheulagiza."},{"book":"Matendu","chapter":"15","verse":"2","text":"Pauli na Banaba vakavya na mhutanu na vandu vala ndava ya lijambu lila, ndi vakahamuliwa Pauli na Banaba pamonga na vamsadika vangi va Antiokia vahamba ku Yelusalemu kukonganeka na vagogo na vamitumi ndava ya lijambu lenilo."},{"book":"Matendu","chapter":"15","verse":"3","text":"Mulugendu lwavi msambi wa vandu vevakumsadika Kilisitu ndi vavatangatili, vakapitila ku Foinike na ku Samaliya na kuvajovela vandu vangali Vayawudi chavamsadiki Chapanga. Malovi ago gavagahekisi neju vamsadika voha."},{"book":"Matendu","chapter":"15","verse":"4","text":"Pavahikili ku Yelusalemu, vakagongolelewa na msambi wa vandu vevakumsadika Kilisitu na vamitumi na vagogo, vene vakavajovela mambu goha Chapanga geagahengili pamonga nawu."},{"book":"Matendu","chapter":"15","verse":"5","text":"Nambu vamsadika vangi va msambi wa Vafalisayu vakayima na kujova, “Yikuvagana vandu vangali Vayawudi vadumuliwa jandu na kuvalagiza kulanda mhilu wa Musa.”"},{"book":"Matendu","chapter":"15","verse":"6","text":"Hinu vamitumi na vagogo vakakonganeka ndava ya kulongalela lijambu lenilo."},{"book":"Matendu","chapter":"15","verse":"7","text":"Ndi pavakotini neju, Petili akayima na kujova, “Valongo vangu, mumanyili kuvya Chapanga anihagwili nene kadeni pagati yinu muni nikokosayi Lilovi la Bwina kwa vandu vangali Vayawudi navene vayuwana na vasadikayi."},{"book":"Matendu","chapter":"15","verse":"8","text":"Na Chapanga mweimanya mitima ya vandu, ajilangisi kuvayidakila kuvapela Mpungu Msopi vene ngati cheatipeli tete."},{"book":"Matendu","chapter":"15","verse":"9","text":"Nakuvabagula vandu, tete amala vene, ainyambisi mitima yavi ndava vakumsadika."},{"book":"Matendu","chapter":"15","verse":"10","text":"Hinu ndava kyani kumlinga Chapanga, mukuvagegesa ndwika vamsadika vala, ndwika vagogo vitu wala tavete tihotola lepi kugega?"},{"book":"Matendu","chapter":"15","verse":"11","text":"Lepi, ndi tete tisadika ngati vene, yati tisanguliwa munjila ya ubwina wa Bambu Yesu.”"},{"book":"Matendu","chapter":"15","verse":"12","text":"Mngonganu wa vandu voha wagunili nuu, ukuwayuwanila Pauli na Banaba vidandaula gachinamtiti na makangaso, Chapanga geagahengili muujumbi wavi kwa vandu vangali Vayawudi."},{"book":"Matendu","chapter":"15","verse":"13","text":"Pevamali kulongela, Yakobo akatumbula kujova, “Muniyuwanila valongo vangu!"},{"book":"Matendu","chapter":"15","verse":"14","text":"Simoni Petili atidandaulili Chapanga penapo kadeni cheajilangisi kwa vandu vangali Vayawudi na kuvahagula vangi pagati yavi, vavyai vandu vaki."},{"book":"Matendu","chapter":"15","verse":"15","text":"Lijambu lenilo ndi liyidakilana na malovi ga vamlota va Chapanga, ngati Mayandiku Gamsopi chegijova,"},{"book":"Matendu","chapter":"15","verse":"16","text":"‘Bambu ajovili,"},{"book":"Matendu","chapter":"15","verse":"17","text":"Vandu vangi voha na vandu vangali Vayawudi,"},{"book":"Matendu","chapter":"15","verse":"18","text":"Ndi cheajovili Bambu, mweagamanyisi mambu aga kuhuma kadeni.’ ”"},{"book":"Matendu","chapter":"15","verse":"19","text":"Yakobo akayendelela kujova, “Nene nilola kuvya chabwina lepi kuvang'aha vandu vangali Vayawudi vevakumsadika Chapanga."},{"book":"Matendu","chapter":"15","verse":"20","text":"Nambu chabwina tivayandikila ujumbi kuvajovela, vayepa kulya vyakula vihakasa vya mahoka, vayepa ukemi vayepa kulya hinyama yidodanu na vayepa kulya ngasi."},{"book":"Matendu","chapter":"15","verse":"21","text":"Ndava muni kutumbula kadeni mhilu wa Chapanga weampelili Musa, wisomiwa kila Ligono la Kupumulila munyumba za kukonganekela Vayawudi, na malovi gaki gikokoselewa kila muji.”"},{"book":"Matendu","chapter":"15","verse":"22","text":"Kangi vamitumi na vagogo va msambi wa vandu vevakumsadika Kilisitu voha vakahamula kuvahagula vandu nunuyu mumasambi wavi na kuvatuma ku Antiokia pamonga na Pauli na Banaba. Ndi vakamhagula Yuda mweikemiwa Basaba na Sila, vevitopeswa neju na vamsadika."},{"book":"Matendu","chapter":"15","verse":"23","text":"Vavapelili ujumbi weuyandikiwi aga, “Tete vamitumi na vagogo, valongo vinu, tikuvajambusa vayitu mwangali kuvya Vayawudi mwemuvi ku Antiokia na ku Silia na ku Kilikia."},{"book":"Matendu","chapter":"15","verse":"24","text":"Tiyuwini kuvya vandu nunuyo vakuhuma kwitu vavang'aisi mtima yinu na malovi gavi, vahengili genago changali malagizu gitu."},{"book":"Matendu","chapter":"15","verse":"25","text":"Hinu kwa pamonga tiyidakilini kuvahagula vajumbi vangi, valongosana pamonga na vankozi vitu Pauli na Banaba tivatumili kubwela kwinu."},{"book":"Matendu","chapter":"15","verse":"26","text":"Vandu vevajiwusili kuyagisa wumi wavi ndava ya kumhengela Bambu witu Yesu Kilisitu."},{"book":"Matendu","chapter":"15","verse":"27","text":"Ndava muni tivatumili Yuda na muyaki Sila, vene yati vakuvadandaulila malovi goha getivayandikili."},{"book":"Matendu","chapter":"15","verse":"28","text":"Hinu yimganisi Mpungu Msopi na tete tikotoka kuvagegesa ndwika neju ya mambu gala gegalagaziwi."},{"book":"Matendu","chapter":"15","verse":"29","text":"Mkoto kulya vyakulya veviwusiwi mahoka, kavili ngasi ya hinyama mkoto kunywa na mewawa hinyama yevadodili mkoto kulya, myepa ukemi. Yati muhenga chabwina ngati muyepili kuhenga mambu ago!”"},{"book":"Matendu","chapter":"15","verse":"30","text":"Ndi pevamali kulagana, vajumbi vala vakawuka na kuhamba ku Antiokia. Kwenuko vakaukemela msambi wa vamsadika na kuvagotolela balua yeyiyandikwi yila."},{"book":"Matendu","chapter":"15","verse":"31","text":"Hinu pevamali kusoma ujumbi wula, malovi gaki gakavangamalisa mitima, vakavya na luheku neju."},{"book":"Matendu","chapter":"15","verse":"32","text":"Yuda na Sila vevavi vamlota va Chapanga, valongili nawu mulukumbi lutali vakuvapolesa na kuvakangamalisa mitima."},{"book":"Matendu","chapter":"15","verse":"33","text":"Pevamali kutama kwa lukumbi, valongo va ku Antiokia vakalagana nawu, vakavaganila uteke, kangi vakawuya kuhamba kula kwevatumwili."},{"book":"Matendu","chapter":"15","verse":"34","text":"Nambu sila ahamwili kusigalila."},{"book":"Matendu","chapter":"15","verse":"35","text":"Nambu Pauli na Banaba vasigalili ku Antiokia, kwenuko vene pamonga na vandu vangi vamahele vawulili na kuvakokosela Lilovi la Bambu."},{"book":"Matendu","chapter":"15","verse":"36","text":"Magono nunuyu gegagelekili Pauli akamjovela Banaba, “Tiwuya tikavagendela valongo vala vetavakokosili lilovi la Bambu tikaloli cheviyendelela.”"},{"book":"Matendu","chapter":"15","verse":"37","text":"Banaba aganili mewa vamtola Yohani mweikemiwa Maluko."},{"book":"Matendu","chapter":"15","verse":"38","text":"Nambu Pauli aganili lepi kumtola Maluko, ndava mumbele avalekili ku Pamfulia na kubela kuvya pamonga mulihengu lavi."},{"book":"Matendu","chapter":"15","verse":"39","text":"Ndi ukahumila muhutanu uvaha pagati yavi, hati vakalekengana. Banaba akamtola Maluko, vakayingila muwatu na kuhamba ku Kuplo."},{"book":"Matendu","chapter":"15","verse":"40","text":"Pauli mwene akamhagula Sila, hinu vamsadika pevamali kuvayupila ubwina wa Bambu vakawuka."},{"book":"Matendu","chapter":"15","verse":"41","text":"Mulugendu lula vakapitila ku Silia na Kukilikia kuvakangamalisa msambi wa vandu vevakumsadika Kilisitu."}]}