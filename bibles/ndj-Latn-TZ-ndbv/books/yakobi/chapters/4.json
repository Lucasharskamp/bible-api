{"data":[{"book":"Yakobi","chapter":"4","verse":"1","text":"Ndewu na soshu kwa yumwi fikufuma koti? Sikufuma fwamuku mugati ya njimba shenu yisilimbana."},{"book":"Yakobi","chapter":"4","verse":"2","text":"Mukudayila kupata findu na kwanongwa mukupata ng'odu mukuwona nyanyi kuwulagha. Mukudayila nendu kupata findu lakini muweshi ha kupata. Topi, mukuleva na kuva na ndewu. Mukupata ha chindu chimudayila kwanongwa mukuchiluva ha kwa Chapanga."},{"book":"Yakobi","chapter":"4","verse":"3","text":"Chipindi pamuluva, mukugayiliwa ha kwanongwa mukuluva kwa natilu wafu, mukudayila findu ili mugoleli dobukelu sha fwamuku shenu."},{"book":"Yakobi","chapter":"4","verse":"4","text":"Yumwi muva vandu mungajila kujumiliwa. Wuli, mumanya ng'odu kucha kuva ghanja milandu ya mumlima ndi chimdwama wa Chapanga."},{"book":"Yakobi","chapter":"4","verse":"5","text":"Mukotoo kuyihola kucha Mayandiku Vang'alili vakudeta fyahela, pavadeta, “Mfuki yamvikili Chapanga ayikali mugati yetu kana weyi mkomi.”"},{"book":"Yakobi","chapter":"4","verse":"6","text":"Lakini Chapanga katugolela nemusi ngomi munu, kwanongwa Mayandiku vakudeta, “Chapanga akuvanyekwa yivavelili na lukilu, lakini akuvasangila usangi vashishamoyu.”"},{"book":"Yakobi","chapter":"4","verse":"7","text":"Topi, mumpikani Chapanga, mumlimbi Mwafu na mweni davatuvi."},{"book":"Yakobi","chapter":"4","verse":"8","text":"Mumselileli Chapanga na mweni dayisi pabehi na yumwi, musileki sambi shenu! Mung'alishi ndima shenu yumwi vafyangu!"},{"book":"Yakobi","chapter":"4","verse":"9","text":"Mung'ong'uteki, mulili na kwidedeka, sekelu yenu yivi chivembu na sekilelu yenu yivi lung'ong'u."},{"book":"Yakobi","chapter":"4","verse":"10","text":"Muyiwongoli kwa Bambu na mweni davakweshi."},{"book":"Yakobi","chapter":"4","verse":"11","text":"Valongu mukotoo kwihegha mwaveni kwa mwaveni. Yula yamuhegha mlongu mundu awu kumuhigha, ayu akuvahegha na kuvahigha Malawu, topi, leki pawuvahigha Malawu, yuwi ukukamula ha Malawu, ila kuva muhigha."},{"book":"Yakobi","chapter":"4","verse":"12","text":"Chapanga weka hela ndi yavika Malawu na muhigha ndi mweni weka yawesha kulowola na kufyogha. Topi, yuwi kuva ghani mbaka ukumuhigha mwawu?"},{"book":"Yakobi","chapter":"4","verse":"13","text":"Topi, mupikanishi yumwi yimudeta, “Nalelu awu chilawu datuyingili mumbwani yiutunga, datwikali kula kwa chipindi cha mwaka wonda, datugoli uchulusi na kupata mbiya sitangalili.”"},{"book":"Yakobi","chapter":"4","verse":"14","text":"Yumwi mumanya ha hata unofu wenu dawuvi wuliwuli chilawu! Yumwi muva kucha likungweta likubwituka chipindi chidokwa hela na tepu likuyangaluka."},{"book":"Yakobi","chapter":"4","verse":"15","text":"Ila mungadayiliwili kudeta, “Leki Bambu padayila, datwikali na datugoli achi na chila.”"},{"book":"Yakobi","chapter":"4","verse":"16","text":"Lakini ponopa mukwijuma na kudumba dumba. Kwijuma kosi kwa ndambu asi ndi kwa wafu."},{"book":"Yakobi","chapter":"4","verse":"17","text":"Topi, mundu yangajila kugola chila chindu chinofu chamanyili kucha akudayiliwa kugola, akugola sambi."}]}