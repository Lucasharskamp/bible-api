{"data":[{"book":"Levitiko","chapter":"18","verse":"1","text":"Yehova anawuza Mose kuti,"},{"book":"Levitiko","chapter":"18","verse":"2","text":"“Yankhula ndi Aisraeli ndipo uwawuze kuti, ‘Ine ndine Yehova Mulungu wanu."},{"book":"Levitiko","chapter":"18","verse":"3","text":"Musamachite zomwe amachita anthu a ku Igupto kumene munkakhala kuja, ndiponso musamachite zomwe amachita anthu a ku Kanaani kumene ndikukupititsani. Musatsatire miyambo yawo."},{"book":"Levitiko","chapter":"18","verse":"4","text":"Inu muzimvera malamulo anga ndipo muzisamalitsa kutsatira malangizo anga. Ine ndine Yehova Mulungu wanu."},{"book":"Levitiko","chapter":"18","verse":"5","text":"Choncho sungani malangizo ndi malamulo anga, popeza munthu amene amvera zimenezi adzakhala ndi moyo. Ine ndine Yehova."},{"book":"Levitiko","chapter":"18","verse":"6","text":"“ ‘Munthu aliyense asagonane ndi wachibale wake. Ine ndine Yehova."},{"book":"Levitiko","chapter":"18","verse":"7","text":"“ ‘Usachititse manyazi abambo ako pogonana ndi amayi ako. Iwo ndi amayi ako. Usagonane nawo."},{"book":"Levitiko","chapter":"18","verse":"8","text":"“ ‘Usagonane ndi mkazi wa abambo ako (osakhala amayi okubala). Ukatero ukuchititsa manyazi abambo ako."},{"book":"Levitiko","chapter":"18","verse":"9","text":"“ ‘Usagonane ndi mlongo wako, mwana wamkazi wa abambo ako, kapena mwana wamkazi wa amayi ako, kaya anabadwira mʼnyumba mwanu kapena kwina."},{"book":"Levitiko","chapter":"18","verse":"10","text":"“ ‘Usagonane ndi mdzukulu wako: mwana wa mwana wako wamwamuna kapena mwana wa mwana wako wamkazi. Kutero nʼkudzichotsa ulemu."},{"book":"Levitiko","chapter":"18","verse":"11","text":"“ ‘Usagonane ndi mwana wamkazi wa mkazi wa abambo ako, amene abambo akowo anabereka; popeza ameneyo ndi mlongo wako."},{"book":"Levitiko","chapter":"18","verse":"12","text":"“ ‘Usagonane ndi mlongo wa abambo ako; popeza ameneyo ndi thupi limodzi ndi abambo ako."},{"book":"Levitiko","chapter":"18","verse":"13","text":"“ ‘Usagonane ndi mchemwali wa amayi ako chifukwa ameneyo ndi thupi limodzi ndi amayi ako."},{"book":"Levitiko","chapter":"18","verse":"14","text":"“ ‘Usachititse manyazi mchimwene wa abambo ako pogonana ndi mkazi wake popeza amenewo ndi azakhali ako."},{"book":"Levitiko","chapter":"18","verse":"15","text":"“ ‘Usagonane ndi mpongozi wako popeza ameneyo ndi mkazi wa mwana wako. Choncho usamuchititse manyazi."},{"book":"Levitiko","chapter":"18","verse":"16","text":"“ ‘Usagonane ndi mkazi wa mchimwene wako popeza potero ukuchititsa manyazi mʼbale wakoyo."},{"book":"Levitiko","chapter":"18","verse":"17","text":"“ ‘Usagonane ndi mkazi ndiponso mwana wake wamkazi. Usagonane ndi mwana wamkazi wa mwana wake wamwamuna, kapena mwana wamkazi wa mwana wake wamkazi. Amenewo ndi thupi limodzi ndi mkaziyo. Kutero ndikuchita chinthu choyipa kwambiri."},{"book":"Levitiko","chapter":"18","verse":"18","text":"“ ‘Usakwatire mchemwali wa mkazi wako ndi kumagonana naye mkazi wakoyo ali moyo ngati wopikisana naye."},{"book":"Levitiko","chapter":"18","verse":"19","text":"“ ‘Usamuyandikire mkazi kuti ugonane naye pa nthawi yake yosamba."},{"book":"Levitiko","chapter":"18","verse":"20","text":"“ ‘Usagonane ndi mkazi wa mnzako ndi kudziyipitsa naye."},{"book":"Levitiko","chapter":"18","verse":"21","text":"“ ‘Usapereke mwana wako aliyense kuti akhale nsembe yamoto kwa Moleki ndi kuyipitsa dzina la Yehova. Ine ndine Yehova."},{"book":"Levitiko","chapter":"18","verse":"22","text":"“ ‘Usagonane ndi mwamuna ngati mkazi; chimenecho ndi chinthu chonyansa."},{"book":"Levitiko","chapter":"18","verse":"23","text":"“ ‘Usagonane ndi nyama ndi kudziyipitsa nayo. Mkazi asadzipereke kwa nyama kuti agonane nayo. Chimenecho ndi chisokonezo."},{"book":"Levitiko","chapter":"18","verse":"24","text":"“ ‘Musadzidetse ndi zinthu zimenezi chifukwa umo ndi mmene mitundu ina imene ndikuyithamangitsa pamaso panu inadzidetsera."},{"book":"Levitiko","chapter":"18","verse":"25","text":"Choncho dziko linayipa ndipo ndinalilanga chifukwa cha tchimo lake. Motero dzikolo linasanza anthu ake okhalamo."},{"book":"Levitiko","chapter":"18","verse":"26","text":"Koma inu mukasunge malangizo ndi malamulo anga. Mbadwa ndiponso alendo amene akukhala pakati panu asakachite china chilichonse cha zinthu zonyansazi,"},{"book":"Levitiko","chapter":"18","verse":"27","text":"pakuti zinthu zonsezi ndi zomwe ankachita anthu amene ankakhala mʼdzikomo inu musanafike, ndipo dziko linayipitsidwa."},{"book":"Levitiko","chapter":"18","verse":"28","text":"Koma inu musachite zimenezi kuti dziko lingakusanzeni mutaliyipitsa monga linasanzira mitundu imene imakhalamo inu musanafike."},{"book":"Levitiko","chapter":"18","verse":"29","text":"“ ‘Aliyense wochita zinthu zonyansa zimenezi achotsedwe pakati pa anthu anzake."},{"book":"Levitiko","chapter":"18","verse":"30","text":"Choncho mverani malangizo anga oletsa kuchita miyambo yonyansayi imene ankatsatira anthu amene analipo inu musanafike ndi kudziyipitsa nayo. Ine ndine Yehova Mulungu wanu.’ ”"}]}