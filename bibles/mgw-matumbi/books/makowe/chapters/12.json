{"data":[{"book":"Makowe","chapter":"12","verse":"1","text":"Pamasu'ba galu', nkulungwa Helode aatumbwi kwatesa aumini bi'ngi' babe."},{"book":"Makowe","chapter":"12","verse":"2","text":"Aamulise Yakobi nnunawe Yoani abulagilwe kwa lipanga."},{"book":"Makowe","chapter":"12","verse":"3","text":"Paabweni panga kyendo so satikwapulaisa Ayahudi, ngammoywa kai' Petili. Aso saapangilwe nsimu wa si'li'ku'si'li'ku' ya makati gangalu'la yaapangilwe na Ayahudi yaikemelwage Pasika."},{"book":"Makowe","chapter":"12","verse":"4","text":"Bu'ka po boyolwa, Petili aabi'kilwe munyumba ya atabilwe pai' ya uli'nda wa ipi'nga nsese ya asikali nsese nsese. Helode aapalike ampiye pabandu bu'ka pa si'li'ku'si'li'ku' ya Pasika li'nga asenulwe."},{"book":"Makowe","chapter":"12","verse":"5","text":"Bai, Petili paabile muutabilwe, aumini baai kabannu'bya kwa Nnu'ngu' kwa mwoyo wangali totokelwa."},{"book":"Makowe","chapter":"12","verse":"6","text":"Kilo so yumukya lisu'ba li'lu' lya Helode kumpiya Petili li'nga senulwa, Petili aabile agonjike pakatikati ya asikali abi'li'. Aai atabilwe pingwi ibi'li' na ali'ndi'li baai kabali'ndi'la niango wa nyumba ya atabilwe."},{"book":"Makowe","chapter":"12","verse":"7","text":"Imukya, malaika wa Bwana aayi'mi papipi nakwe na bweya waatimulika musi'lu' sumba sa atabilwe. Malaika ngaantikatika mumbau kunnyumuya kabaya, “Ukatuke kiyu'ngu'ya!” Na yi'lu' pingwi yabantabike mmoko kaiti'kwanika no tu'mbu'kya pai'."},{"book":"Makowe","chapter":"12","verse":"8","text":"Malaika ngammakia, “Witabe lunga lwako, uwale ilatu yako.” Ngapanga nyo. Bu'kapo aywo malaika ngammakia, “Uwale nganju yako, ungi'ngame.”"},{"book":"Makowe","chapter":"12","verse":"9","text":"Petili nganki'ngama panja, lakini aatangiteli kati ago gagapangilwe na aywo malaika gaai ga kakape, akitage alota maloto."},{"book":"Makowe","chapter":"12","verse":"10","text":"Baapite kili'ndi'lo sa kumbito na senebi'li', bu'kapo ngabaika paniango wa kyu'ma woyingilya pakilambo. Awo niango wayu'wike wene nabembe ngabapita panja. Ngabatyanga mundi'la yimo, kwa kiimuimu yu'lu' malaika nganneka Petili kisake."},{"book":"Makowe","chapter":"12","verse":"11","text":"Apo Petili ngapakwipwa gagapitike ngabaya, “Nambi'yambi' nitangite panga kakape Bwana antumike malaika wake anikosopoli mmoko ga Helode na bu'ka mumakowe galu' goti bandu ba Isilaili gabalolelage.”"},{"book":"Makowe","chapter":"12","verse":"12","text":"Paagakwipwi go aayi'i ntawalia mpaka kasake Malia mau' bake Yoani Maluko. Amo baai bandu baingi bakongolekine kabasali."},{"book":"Makowe","chapter":"12","verse":"13","text":"Petili aapangite u'li paniango wa panja na ntumisi yumo mwi'nja ywakemelwa Loda, aayi'i paniango yi'ki'ti'a."},{"book":"Makowe","chapter":"12","verse":"14","text":"Aywo mwi'nja paakwipwi panga lilobe lya Petili ngapulaika muno ata paali po kuuyu'wa gu'lu' niango aabutuki nnyumba na kwabakia panga Petili ayi'mi panja paniango."},{"book":"Makowe","chapter":"12","verse":"15","text":"Ngabammakia yu'lu' mwi'nja, “Wina lilalu'!” Lakini ywembe ngakong'ondelya panga yai kakape. Nabembe ngabammakia, “Aywo malaika wake.”"},{"book":"Makowe","chapter":"12","verse":"16","text":"Petili aai kayendelya panga u'li. Kuundi'la bayu'wi niango, pabaamweni ngabasangala."},{"book":"Makowe","chapter":"12","verse":"17","text":"Petili aalangi luboko batame liki, ngaawanikia Bwana mwampiyike munyumba ya atabilwe. Bu'kapo ngaabakia, “Bapiye abali ya likowe lyo kwa Yakobi na balu' alongo aumini bi'ngi'.” Bu'kapo ngayenda pandu pi'ngi'."},{"book":"Makowe","chapter":"12","verse":"18","text":"Pakusile malango ga balu' asikali gaatiyelenganika kwa galu' gagampatike Petili."},{"book":"Makowe","chapter":"12","verse":"19","text":"Helode aamulise upangilwe nsakata lakini baakombwili kumpata. Kwa nyo aamulise balu' asikali balaluyilwe no piya amuli babulagilwe. Bu'kapo ngabu'ka ku Yudea, yenda Kaisalia kwaatami."},{"book":"Makowe","chapter":"12","verse":"20","text":"Helode aatikwausikya munomuno bandu ba Tilo na Sidoni. Kwa nyo bembe baampeleki asenga. Nabembe baakombwi kumpata wi'ti' Bulasito ayangatiye. Bulasito aai nnyi'mi'li'ki nku'lu' wa nyumba ya nkulungwa. Bu'kapo ngabannu'ba Helode baawane li'nga kube na amani, kwa mwanjaa nni'ma wabe wau'bi'li nni'ma wa nkulungwa kwa kilyo."},{"book":"Makowe","chapter":"12","verse":"21","text":"Lisu'ba limo lyalyasaulilwe Helode aawati ngu'bo ya kikulungwa no tama pakiti'gu' sake, ngaalya bandu."},{"book":"Makowe","chapter":"12","verse":"22","text":"Balu' bandu baampangi ndu'ti ya si'li'ku'si'li'ku' kababaya, “Li'no, lilobe lya nnu'ngu', lya mundu lili.”"},{"book":"Makowe","chapter":"12","verse":"23","text":"Popopo malaika wa Bwana nganku'su'mbwa Helode kwa mwanjaa ampeili Nnu'ngu' ayo sipwa. Ngapata utamwe wa ntuli, ngawaa."},{"book":"Makowe","chapter":"12","verse":"24","text":"Liyi'gi'yo lya Nnu'ngu' ngalibamba no ku'la."},{"book":"Makowe","chapter":"12","verse":"25","text":"Balanaba na Sauli pabayomwi lyengo lyabe ku Yelusalemu, baki'li'bu'ki ku Antiokia, ngabalongwana na Yoani Maluko."}]}