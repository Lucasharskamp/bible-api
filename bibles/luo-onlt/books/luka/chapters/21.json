{"data":[{"book":"Luka","chapter":"21","verse":"1","text":"Kane ongʼiyo malo, Yesu noneno ka jo-mwandu keto chiwogi e kar chiwo mar hekalu."},{"book":"Luka","chapter":"21","verse":"2","text":"Noneno bende dhako moro modhier ma chwore notho ka keto pesa mamingli ariyo matindo tindo."},{"book":"Luka","chapter":"21","verse":"3","text":"Nowacho niya, “Awachonu adier, dhako ma chwore otho modhierni osegolo chiwo moloyo joma moko duto."},{"book":"Luka","chapter":"21","verse":"4","text":"Joma mokogi duto nogolo mana matin nono kuom mwandu ma gin-go, to dhakoni kata obedo ni nodhier to ne ochiwo duto mane onego okonyrego.”"},{"book":"Luka","chapter":"21","verse":"5","text":"Jopuonjrene moko ne wuoyo kuom hekalu kawuoro kaka olose gi kite mabeyo kod mich mochiw ni Nyasaye. To Yesu nowacho niya,"},{"book":"Luka","chapter":"21","verse":"6","text":"“To kuom mano ma uneno kani, ndalo biro biro maonge kidi kata achiel mabiro dongʼ kochungʼ ewi wadgi, moro ka moro biro redhore piny.”"},{"book":"Luka","chapter":"21","verse":"7","text":"Negipenje niya, “Japuonj, gigi biro timore karangʼo? To angʼo mabiro bedo ranyisi ni gichiegni timore?”"},{"book":"Luka","chapter":"21","verse":"8","text":"Nodwoko niya, “Beduru motangʼ mondo kik wuondu. Nimar ji mangʼeny nobi e nyinga ka hedhore ni, ‘An e en,’ kendo ni, ‘Sa chiegni,’ kik uluwgi."},{"book":"Luka","chapter":"21","verse":"9","text":"Ka uwinjo ka pinje gore kod koko mangʼeny, to kik ubed maluor. Gigi nyaka timre mokwongo, to ok onyiso ni giko chiegni.”"},{"book":"Luka","chapter":"21","verse":"10","text":"Eka nowachonegi niya, “Oganda noked gi oganda machielo, kendo pinyruoth noked gi pinyruoth machielo."},{"book":"Luka","chapter":"21","verse":"11","text":"Piny noyiengni malich, kech kod tuoche nobedie kuonde mopogore opogore, kendo gik malich mabwogo ji gi honni madongo notimre koa e polo."},{"book":"Luka","chapter":"21","verse":"12","text":"“To kapok magi duto otimore, to gibiro makou kendo sandou. Giniteru e sinagoke kod ute mag twech, kendo nokelu e nyim ruodhi gi jotelo, to mago duto notim nikech nyinga."},{"book":"Luka","chapter":"21","verse":"13","text":"Mano biro miyou thuolo mondo ubednegi joneno."},{"book":"Luka","chapter":"21","verse":"14","text":"To beduru gi paro ma ok yiengni mondo kik uparru motelo ni ere kaka ubiro dwoko wach."},{"book":"Luka","chapter":"21","verse":"15","text":"Nimar abiro miyou weche gi rieko maonge wasiku kata achiel ma biro tamore kata kwero wachuno."},{"book":"Luka","chapter":"21","verse":"16","text":"Ibiro ndhogu kata mana gi jonywolu kod oweteu, wedeu gi osiepeu, kendo gibiro nego jomoko kuomu."},{"book":"Luka","chapter":"21","verse":"17","text":"Ji duto biro sin kodu nikech an."},{"book":"Luka","chapter":"21","verse":"18","text":"To kata mana yie wiu achiel onge manolal."},{"book":"Luka","chapter":"21","verse":"19","text":"Ka uchungo motegno to ubiro reso ngimau."},{"book":"Luka","chapter":"21","verse":"20","text":"“Ka uneno Jerusalem olwor kod ogend lweny, ubiro ngʼeyo ni kindene mar kethruok chiegni."},{"book":"Luka","chapter":"21","verse":"21","text":"Koro eka joma ni Judea oring odhi ewi gode, kendo joma ni e dala maduongʼ nyaka wuog oko, to jogo man oko ei piny kik donjie dala maduongʼ."},{"book":"Luka","chapter":"21","verse":"22","text":"Nimar ma e kinde ma kum bedoe mondo ochop kare gigo duto mane ondiki."},{"book":"Luka","chapter":"21","verse":"23","text":"Mano kaka nodok malit ne mon ma yach kod mago madhodho nyithindo e ndalogo! Chandruok malit maduongʼ biro bedo e piny gi mirima kuom jogi."},{"book":"Luka","chapter":"21","verse":"24","text":"Ibiro negogi gi ligangla kendo notergi kaka joma otwe e pinje duto. Jerusalem ibiro nyono piny gi joma ok jo-Yahudi nyaka chop kinde ma loch mar joma ok jo-Yahudi rume."},{"book":"Luka","chapter":"21","verse":"25","text":"“Ranyisi biro bedo e wangʼ chiengʼ gi dwe kod sulwe. E piny, to ogendini nobed kodhier kendo kongʼengʼ, nikech nam mawuo kendo apaka magore."},{"book":"Luka","chapter":"21","verse":"26","text":"Ji biro podho nikech gik malich matimore, ka luoro omakogi nikech gima biro timore e piny, nimar chwech mag polo noyiengni."},{"book":"Luka","chapter":"21","verse":"27","text":"To gie kindeno gibiro neno Wuod Dhano kabiro koa e bor polo gi teko kod duongʼ malich."},{"book":"Luka","chapter":"21","verse":"28","text":"Ka gigi chako timore, chunguru kendo tingʼuru wiwu malo, nikech ndalou mag warruok chiegni.”"},{"book":"Luka","chapter":"21","verse":"29","text":"Nogoyonegi ngero kama: “Neuru yadh ngʼowu kod yien duto."},{"book":"Luka","chapter":"21","verse":"30","text":"Ka gichako loth, unyalo neno uwegi kendo ungʼeyo ni ndalo oro chiegni."},{"book":"Luka","chapter":"21","verse":"31","text":"Kata kamano, ka uneno ka gigi timore to ngʼeuru ni pinyruoth Nyasaye ni machiegni."},{"book":"Luka","chapter":"21","verse":"32","text":"“Awachonu adier ni, tiengʼni ok norum ngangʼ kapok gigi duto otimore."},{"book":"Luka","chapter":"21","verse":"33","text":"Polo gi piny norum to wechena ok norum ngangʼ."},{"book":"Luka","chapter":"21","verse":"34","text":"“Beduru motangʼ, nono chunyu biro bedo monyosore gi pek, mer kod parruok mar ngima to ndalono nochopnu apoya kaka obadho."},{"book":"Luka","chapter":"21","verse":"35","text":"Nimar obiro biro ne ji duto modak e wangʼ piny mangima."},{"book":"Luka","chapter":"21","verse":"36","text":"Beduru kurito kinde duto, kendo lemuru mondo utony ne gigo duto mabiro timore, kendo mondo uchungʼ e nyim Wuod Dhano.”"},{"book":"Luka","chapter":"21","verse":"37","text":"Odiechiengʼ ka odiechiengʼ Yesu ne puonjo e hekalu, kendo odhiambo kodhiambo nodhi monindo e Got miluongo ni Zeituni gotieno."},{"book":"Luka","chapter":"21","verse":"38","text":"To ji duto nobiro e hekalu chon gokinyi mondo giwinje."}]}