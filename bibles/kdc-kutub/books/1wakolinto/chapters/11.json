{"data":[{"book":"1 Wakolinto","chapter":"11","verse":"1","text":"Loleni vinhendile munikweleleze, kamba vija niye vinilolile viyatendile Kilisito na kumkweleleza."},{"book":"1 Wakolinto","chapter":"11","verse":"2","text":"Nowagwaa nhogolwa kwa kung'humbuka niye kwa kila kinhu na kugagoga mafundizo ganiwagwee."},{"book":"1 Wakolinto","chapter":"11","verse":"3","text":"Lakini nolonda mujuwe kuwa Kilisito ayo pala kwa kila munhu, na mkasano ayo pala kwa mwehe wake, na Imulungu ayo pala kwa Kilisito."},{"book":"1 Wakolinto","chapter":"11","verse":"4","text":"Avo kila mbigalo yompula Imulungu, hebu yolonga usenga wa Imulungu kuno kagubika pala jake, ayo kombeza Kilisito."},{"book":"1 Wakolinto","chapter":"11","verse":"5","text":"Mtwanzi yoyose yompula Imulungu hebu kulonga usenga wa Imulungu bila kugubika pala jake, ayo komgela kinyala mkasano wake. Mtwanzi yotenda avo kaigala na mtwanzi yabeiye pala jake."},{"book":"1 Wakolinto","chapter":"11","verse":"6","text":"Mtwanzi yoleka kugubika pala jake, vivija yabee mvili zake. Kwavija yogela kinyala kwa mtwanzi kusenya mvili zake hebu kubea, kolondigwa yagubike pala jake."},{"book":"1 Wakolinto","chapter":"11","verse":"7","text":"Mbigalo halondigwa kugubika pala jake, kwavija heyo ayo sisila na ukulu wa Imulungu. Lakini mtwanzi ayo ukulu wa mbigalo."},{"book":"1 Wakolinto","chapter":"11","verse":"8","text":"Kwavija mbigalo haumbigwe kulawa kwa mtwanzi, lakini mtwanzi kalumbigwa kulawa kwa mbigalo."},{"book":"1 Wakolinto","chapter":"11","verse":"9","text":"Vivija mbigalo haumbigwe mbuli ya mtwanzi, lakini mtwanzi kalumbigwa mbuli ya mbigalo."},{"book":"1 Wakolinto","chapter":"11","verse":"10","text":"Kwa mbuli ayo na mbuli ya wasenga wa kuulanga, lekaavo mtwanzi kogubika pala jake iwe kilaguso cha kulongozigwa na mbigalo wake."},{"book":"1 Wakolinto","chapter":"11","verse":"11","text":"Lakini kwa kuilumba na Mndewa mtwanzi siyo kinhu bila mbigalo, na mbigalo siyo kinhu bila ya mtwanzi."},{"book":"1 Wakolinto","chapter":"11","verse":"12","text":"Kamba vija mtwanzi viyalawile kwa mbigalo, vivo ili mbigalo kovumbuka kulawa kwa mtwanzi, lakini vinhu vose volawa kwa Imulungu."},{"book":"1 Wakolinto","chapter":"11","verse":"13","text":"Gelegezeni wenyego, kamba vinoga kwa mtwanzi kumpula Imulungu bila kugubika pala jake."},{"book":"1 Wakolinto","chapter":"11","verse":"14","text":"Hata Imulungu viyaumbile kolagusa kuwa mbigalo yahawa na mvili nhali koigela kinyala mwenyego."},{"book":"1 Wakolinto","chapter":"11","verse":"15","text":"Lakini kwa mtwanzi kuwa na mvili nhali yolagusa unovu wake, kwavija kagweleligwa mvili nhali zimgubike."},{"book":"1 Wakolinto","chapter":"11","verse":"16","text":"Kamba munhu yoyose kolonda kuibamila kwa mbuli ayo, siye twabule mila iyagwe, vivija kwa vibumbila va wanhu wamtogole Imulungu."},{"book":"1 Wakolinto","chapter":"11","verse":"17","text":"Mna gamalagizo gano, siwagwaa bule nhogolwa, kwavija miting'hano yenu ya kumtambikila Imulungu yogala gehile kubanza ganogile."},{"book":"1 Wakolinto","chapter":"11","verse":"18","text":"Aho haichanduso, mhulika kuwa mwahaiting'hana hamoja moigola mna ivibumbila, na niye notogola kidogo."},{"book":"1 Wakolinto","chapter":"11","verse":"19","text":"Ona molondigwa muigole, ili waja wemile mna uukweli oneke goya."},{"book":"1 Wakolinto","chapter":"11","verse":"20","text":"Avo mwahaiting'hana mogesa moja ndiya ya Mndewa kumbe haili vivo bule."},{"book":"1 Wakolinto","chapter":"11","verse":"21","text":"Kwavija mna ukuja, kila imoja kolongola kusola ndiya yake mwenyego, kuno wayagwe wana nzala na wayagwe wakoligwa."},{"book":"1 Wakolinto","chapter":"11","verse":"22","text":"Vino, mweye mwabule kae za kudila na kung'wela? Hebu mowazeha kibumbila cha wanhu wamtogole Imulungu na kuwagela kinyala wanhu weliduhu kinhu? Vino niwalongele choni? Niwagwee nhogolwa? Siwagwaa nhogolwa kwa mbuli ayo!"},{"book":"1 Wakolinto","chapter":"11","verse":"23","text":"Kwavija nibokela mafundizo kulawa kwa Mndewa niwagwee mweye. Kilo kija Mndewa Yesu viyahindukigwe, kasola gate,"},{"book":"1 Wakolinto","chapter":"11","verse":"24","text":"kamgwaa nhogolwa Imulungu, kadibanzula na kalonga, “Uno awo lukuli lwangu, umugweleligwe, mutende vivo kwa kung'humbuka niye.”"},{"book":"1 Wakolinto","chapter":"11","verse":"25","text":"Vivija, viyamambukize kuja kasola kikasi cha divai, kalonga, “Kikasi kino ni lagano da sambi da Imulungu, mwiidamu yangu, kokose konda mung'we, ing'weni kwa kung'humbuka niye.”"},{"book":"1 Wakolinto","chapter":"11","verse":"26","text":"Kwavija mwahaja gate dino na kung'wela kikasi kino cha divai, mowapetela wanhu ifa ya Mndewa mbaka vonda yeze kabili."},{"book":"1 Wakolinto","chapter":"11","verse":"27","text":"Avo munhu yoyose yoja gate da Mndewa hebu kung'wela vihile kikasi acho cha divai, munhu ayo kotagusigwa kwa kulutendela vihile lukuli na damu ya Mndewa."},{"book":"1 Wakolinto","chapter":"11","verse":"28","text":"Avo kila munhu tanhu yailolese mwenyego, yang'hali hanakuja gate na kung'wela kikasi acho."},{"book":"1 Wakolinto","chapter":"11","verse":"29","text":"Kwavija munhu yoyose yoja na kung'wa bila kujuwa fambulo da lukuli lwa Mndewa, munhu ayo koja na kung'wa nhaguso yake mwenyego."},{"book":"1 Wakolinto","chapter":"11","verse":"30","text":"Lekaavo, wanhu bwando kumwenu wanyolila na watamu, na wanhu bwando wafa."},{"book":"1 Wakolinto","chapter":"11","verse":"31","text":"Maza tusongile kuilolesa goya wenyego, sambi tutagusigwe na Imulungu."},{"book":"1 Wakolinto","chapter":"11","verse":"32","text":"Lakini totagusigwa na kufunzigwa na Mndewa, ili sikutoneke tubananga hamoja na wanhu wa mwiisi."},{"book":"1 Wakolinto","chapter":"11","verse":"33","text":"Avo ndugu zangu, mwahaiting'hana hamoja kuja ndiya ya Mndewa, kila munhu yambete miyage."},{"book":"1 Wakolinto","chapter":"11","verse":"34","text":"Na kamba hana munhu yoyose kana nzala na yaje ukae kumwake, ili kuiting'hana kwenu sikukuwatende mutagusigwe na Imulungu. Lakini kwa mbuli zija ziyagwe, nowapetela vondanize."}]}