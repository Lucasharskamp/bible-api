{"data":[{"book":"Mani'zanti mofo nanekee","chapter":"3","verse":"1","text":"Mofavrenimoke, nagrama rempima hugamua kea kage'okanio. Hianagi kasegeni'a kagu'tumote erintegeno meno."},{"book":"Mani'zanti mofo nanekee","chapter":"3","verse":"2","text":"Na'ankure kaza nehanigenka, karimpa frune zaza kafuzage knare hunka maninka vugahane."},{"book":"Mani'zanti mofo nanekee","chapter":"3","verse":"3","text":"Atregeno vahe'ma knare kavukvama huntezamo'ene, tamage avu'avamo'a katreno ovino. Hagi knankempi nofi kintegeno me'ne'na kagu'tumote avonkrentegeno meno."},{"book":"Mani'zanti mofo nanekee","chapter":"3","verse":"4","text":"E'ina'ma hanankeno'a, Anumzamo'ene vahe'mo'zanena kavesinegante'za, husga hugantegahaze."},{"book":"Mani'zanti mofo nanekee","chapter":"3","verse":"5","text":"Anumzamofona mika kagu'areti hunka antahi'neminka, nagrani'a antahintahiretira makazana hugahue hunka osuo."},{"book":"Mani'zanti mofo nanekee","chapter":"3","verse":"6","text":"Hanki mikazama hanampina antahiminka agihanta nevazigeno, vanana kana azeri ante fatgo hugantegahie."},{"book":"Mani'zanti mofo nanekee","chapter":"3","verse":"7","text":"Kagraka'a antahizankura knare hu'ne hunka eri antesga osunka, Anumzamofonku koro huntenka agorga'a nemaninka, havi avu'ava zana kamefi humio."},{"book":"Mani'zanti mofo nanekee","chapter":"3","verse":"8","text":"E'i ana'ma hanankeno'a, kavufa kazeri neganamreno, zaferina ka'a kazeri hanavetigahie."},{"book":"Mani'zanti mofo nanekee","chapter":"3","verse":"9","text":"Feno zanka'anu'ene hozakafima pusama nenama hania nezanteti'ene Ra Anumzamofona aminka, agia erintesga huo."},{"book":"Mani'zanti mofo nanekee","chapter":"3","verse":"10","text":"Ana hanankeno Anumzamo'a kaza nehina nezama ante nonka'amo'a aviteno herafi neramina, waini tintafemofona kasefa waini timo aviteno tagiramigahie."},{"book":"Mani'zanti mofo nanekee","chapter":"3","verse":"11","text":"Mofavre'nimoka Ra Anumzamoma, kazeri fatgo hania kegura, kamefira huomige, kazeri fatgoma hunaku kazeri akorisiana karimpagna osuo."},{"book":"Mani'zanti mofo nanekee","chapter":"3","verse":"12","text":"Na'ankure mago ne'mo'ma mofavre'ama avesima nenteno azeri fatgo nehiankna huno, Ra Anumzamo'a avesimantea vahera azeri fatgo nehie."},{"book":"Mani'zanti mofo nanekee","chapter":"3","verse":"13","text":"Iza'o knare antahintahigu hakreno e'nerino, antahi ama'huzama erisimo'a, muse hugahie."},{"book":"Mani'zanti mofo nanekee","chapter":"3","verse":"14","text":"Na'ankure ana knare antahintahimofona mizama'amo'a, silvaretima e'neriza zagoa agateneregeno, goliretima e'neriza zagoa, mago'ane agatere'ne."},{"book":"Mani'zanti mofo nanekee","chapter":"3","verse":"15","text":"Knare antahintahimo'a mizama'amo mreri'nea havea agatere'ne, mago'a zankuma nentahinka kavesi kavesima nehana zantamina ageterene."},{"book":"Mani'zanti mofo nanekee","chapter":"3","verse":"16","text":"Zaza knama maninka vuzamo'a, knare antahintahimofona tmaga azampi megeno, hoga kaziga azampina fenone, agi husaga hu'za me'ne."},{"book":"Mani'zanti mofo nanekee","chapter":"3","verse":"17","text":"Knare antahintahimofo avu'ava'ma huzamo'a, krimpafru nehunka muse hugahane."},{"book":"Mani'zanti mofo nanekee","chapter":"3","verse":"18","text":"Iza'o ana knare antahintahima azerimo'a, asimu eri zafagna hu'neankino, agri avesizama azeri hampo'na hanimo'a muse hugahie."},{"book":"Mani'zanti mofo nanekee","chapter":"3","verse":"19","text":"Ra Anumzamo'a knare antahi'zama'areti, ama mopamofo tra'a erifore nehuno, antahi ama' hu antahi'zama'areti mona eri fore hu'ne."},{"book":"Mani'zanti mofo nanekee","chapter":"3","verse":"20","text":"Agra'a antahizanteti higeno timo'a mopa agu'afintira katati huno marerigeno, hampomo'a atakora nerie."},{"book":"Mani'zanti mofo nanekee","chapter":"3","verse":"21","text":"Mofavre'nimoke atregeno knare antahintahizane, havizane knare zanema antahinka refkohu kavukva'zana kagripintira fanane osina, kegava huo."},{"book":"Mani'zanti mofo nanekee","chapter":"3","verse":"22","text":"Hagi ana antahizamo'a kasimu kaminigenka za'za kna nemaninankeno, asunku'zamo'a knankempi kavasese huganteaza hugahie."},{"book":"Mani'zanti mofo nanekee","chapter":"3","verse":"23","text":"Ana nehunka kama vananana, kva hugantenkenka traka osunka, knare hunka vugahane."},{"book":"Mani'zanti mofo nanekee","chapter":"3","verse":"24","text":"Kavu'ma masesanana kore osunka, haganentake kavu masegahane."},{"book":"Mani'zanti mofo nanekee","chapter":"3","verse":"25","text":"Ame huno hazenkema esigenka kagra korera nosunka, kefo vahe'ma knazamo'ma azeri haviza hanigenka, korera osuo."},{"book":"Mani'zanti mofo nanekee","chapter":"3","verse":"26","text":"Na'ankure Ra Anumzamo kagrira kegava hugante'nesigeno, kagafina krifumo'a aze'origahie."},{"book":"Mani'zanti mofo nanekee","chapter":"3","verse":"27","text":"Kagrama azama huga kankamunte'ma mani'nesunka, atupa'ma hu'ne'naza vahera amane aza huo."},{"book":"Mani'zanti mofo nanekee","chapter":"3","verse":"28","text":"Tva'onkare nemani'simofona amiga'ma hu'nesunka, oki ege'na kami'neno hunka osuo."},{"book":"Mani'zanti mofo nanekee","chapter":"3","verse":"29","text":"Tva'onkare nemanisaza vahera hazenke zamikea retro osuo. Na'ankure kagrikura taza hugahie hu'za antahinegamize."},{"book":"Mani'zanti mofo nanekee","chapter":"3","verse":"30","text":"Kegafa'a omaneno, mago kefozama huogante'nesnigenka, mago nera azerinka keaga huonto."},{"book":"Mani'zanti mofo nanekee","chapter":"3","verse":"31","text":"Hazenkema hanaza vahe'mokizmi zamavu'zmavakura kegasane nosunka, zamagrama hanaza zamavu'zmavara osuo."},{"book":"Mani'zanti mofo nanekee","chapter":"3","verse":"32","text":"Na'ankure Ra Anumzamo'a akrehe krehe zamavu'zmava'ene vahekura avesra huno agote'nezmanteno, fatgo zamavu'zmava'ma nehaza vaheku avesi'nezmante."},{"book":"Mani'zanti mofo nanekee","chapter":"3","verse":"33","text":"Kefo zamavu'zmava'ma nehaza vahe'mokizmi naga'zmimofona, Ra Anumzamo'a kazusi hunezmante. Hianagi fatgo ne'mofo nagapina asomu hunezmante."},{"book":"Mani'zanti mofo nanekee","chapter":"3","verse":"34","text":"Vahe'mokizmima azanava kema huzmante vahe'mofona, Ra Anumzamo'a agri'enena azanava ke huntegahie. Hianagi anteramino manimofona, asunku hunente."},{"book":"Mani'zanti mofo nanekee","chapter":"3","verse":"35","text":"Knare antahi'zane vahe'mo'a, ra agi erigahianagi, neginagi antahi'zane vahe'mo'za, zamagazegu hugahaze."}]}