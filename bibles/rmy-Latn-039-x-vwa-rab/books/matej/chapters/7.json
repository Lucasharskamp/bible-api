{"data":[{"book":"Matej","chapter":"7","verse":"1","text":"I o Isus phenđa: “Ma sudinen hem naka sudini pe tumenđe!"},{"book":"Matej","chapter":"7","verse":"2","text":"Adalese so, sar sudinena averenđe, ađahar hem o Devel ka sudini tumenđe; hem sava meraja merinena, esavkaja ka merini tumenđe."},{"book":"Matej","chapter":"7","verse":"3","text":"A sose dikheja i trunka ani jakh te phralesiri, a i greda ani ti jakh na primetineja?"},{"book":"Matej","chapter":"7","verse":"4","text":"Sar šaj te phene te phralese: ‘Aš te ikalavtar i trunka oti jakh’, a tut isi greda ani jakh?"},{"book":"Matej","chapter":"7","verse":"5","text":"Dujemujengereja, najangle ikal i greda te jakhatar, i tegani šukar ka dikhe te ikale i trunka te phralesere jakhatar."},{"book":"Matej","chapter":"7","verse":"6","text":"Ma den e đuklenđe okova soi sveto hem ma frden tumare biserja anglo bale. Adalese so o bale ka gazinen len, a o đukle ka irinen pe hem ka pharaven tumen ko kotora.”"},{"book":"Matej","chapter":"7","verse":"7","text":"“Mangen hem ka del pe tumenđe! Roden hem ka arakhen! Khuven hem ka phravel pe tumenđe!"},{"book":"Matej","chapter":"7","verse":"8","text":"Adalese so đijekh kova mangela, primini; hem kova rodela, arakhi; hem kova khuvela, ka ovel lese phravdo."},{"book":"Matej","chapter":"7","verse":"9","text":"Ko tumendar pe čhavese, kad ka rodel lestar ine maro, ka del le bar?"},{"book":"Matej","chapter":"7","verse":"10","text":"Ili kad ka rodel lestar ine maćhe, ka del le sape?"},{"book":"Matej","chapter":"7","verse":"11","text":"Kad tumen, kola injen bišukar, džanen te den šukar darija tumare čhavenđe, kobor više tumaro Dad kovai ano nebo ka del šukar darija okolenđe kola rodena olestar."},{"book":"Matej","chapter":"7","verse":"12","text":"Adalese, sar so mangena avera te ćeren tumenđe, ađahar ćeren tumen olenđe, adalese soi adava okova so sikaj o Zakoni e Mojsijasoro hem o Proroci.”"},{"book":"Matej","chapter":"7","verse":"13","text":"I o Isus phenđa: “Đerdinen maškaro tesno udar. Adalese so o bulo udar hem o bulo drom legarena ano propast, a isi but džene so džana oleja."},{"book":"Matej","chapter":"7","verse":"14","text":"Buti tesno o udar hem o drom savo legari ano dživdipe, a isi hari džene kola arakhena le.”"},{"book":"Matej","chapter":"7","verse":"15","text":"I phenđa: “Arakhen tumen e hovavne prorokonendar. On avena kora tumende urjavde sar bakre, a andrali divlja ruva."},{"book":"Matej","chapter":"7","verse":"16","text":"Palo lengoro bijandipe ka pendžaren len. Na čedena pe o drakha oto kare, ni o smokve oto čičke."},{"book":"Matej","chapter":"7","verse":"17","text":"Ađahar, đijekh šukar kaš dela šukar bijandipe, a o bišukar kaš dela bišukar bijandipe."},{"book":"Matej","chapter":"7","verse":"18","text":"O šukar kaš našti del bišukar bijandipe, ni o bišukar kaš našti del šukar bijandipe."},{"book":"Matej","chapter":"7","verse":"19","text":"Đijekh kaš savo na dela šukar bijandipe, čhinela pe hem frdela pe ani jag."},{"book":"Matej","chapter":"7","verse":"20","text":"Adalese, e hovavne prorokonen ka pendžaren palo lengoro bijandipe.”"},{"book":"Matej","chapter":"7","verse":"21","text":"“Ano carstvo e nebosoro naka đerdinen sare kola vaćerena maje ‘Gospode, Gospode’, nego samo okola kola ćerena i volja mle Dadesiri kovai ano nebo."},{"book":"Matej","chapter":"7","verse":"22","text":"Ko adava dive kad ka ovel o sudo, but džene ka vaćeren maje: ‘Gospode, Gospode, na li amen tuće ano anav prorokujinđam, ispudinđam e demonen hem ćerđam bare čudesija?’"},{"book":"Matej","chapter":"7","verse":"23","text":"Tegani phravde ka phenav lenđe: ‘Nikad na pendžarđum tumen. Džan mandar, tumen kola phagena e Devlesoro zakoni!’ ”"},{"book":"Matej","chapter":"7","verse":"24","text":"“Adalese, đijekh kova šunela akala mle lafija hem ćerela len, ovi mudro sar o manuš kova ćerela plo čher upro temelji oto bar."},{"book":"Matej","chapter":"7","verse":"25","text":"I pelo o bršin, ale o panja, phudinde o barvalja hem khuvde adava čher, ali o čher na pelo, adalese soi ćerdo upro temelji oto bar."},{"book":"Matej","chapter":"7","verse":"26","text":"Đijekh kova šunela akala mle lafija, a na ćerela len, ovi sar o dilino manuš kova ćerela plo čher upri pošik."},{"book":"Matej","chapter":"7","verse":"27","text":"I pelo o bršin, ale o panja, phudinde o barvalja hem khuvde adava čher, i adava čher pelo hem ulo bari ruševina.”"},{"book":"Matej","chapter":"7","verse":"28","text":"Kad o Isus završinđa ple vaćeribnaja, o narodo inele zadivime lesere sikavibnaja,"},{"book":"Matej","chapter":"7","verse":"29","text":"adalese so sikavđa sar okova kole isi autoritet, a na sar lengere učitelja e Zakonestar."}]}