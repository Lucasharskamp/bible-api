{"data":[{"book":"3 Mose","chapter":"24","verse":"1","text":"Ra Anumzamo'a amanage huno Mosesena asmi'ne,"},{"book":"3 Mose","chapter":"24","verse":"2","text":"Israeli vahera zmasamige'za agruma huno'ma knare'ma hu'nesia olivi masavena eri'za esagenka, lamufina tagintenka rekru huntegeno tavi'mo'a seli nompina asura osuno tevava hino."},{"book":"3 Mose","chapter":"24","verse":"3","text":"Atruhu seli mono nompima hunaragi tavravemofo avuga, ruotage hu'nefina Aroni'a tavima taginte zantamina eri ante fatgo nehuno, kinaga tavira tagintenkeno asu osuno Ra Anumzamofo avurera me'neno vuno kotugahie. Hagi ama anazamo'a mago kasege me'nena tamagehezama fore hu anante anante'ma hanaza vahe'mo'za amage antegahaze."},{"book":"3 Mose","chapter":"24","verse":"4","text":"Hagi goliretike'ma tro'ma hu'naza tavi rekruhunte azotarera, tavira me'nena Aroni'a miko zupa ana tavimofo osa'a renkanufeno erise hugahie."},{"book":"3 Mose","chapter":"24","verse":"5","text":"Hagi kaneno eri osi hanigeno fuzafupenenia flaua erinka 12fu'a breti trohuo. Hagi tare kilo eri fako hutere hunka, mago mago bretia trohuo."},{"book":"3 Mose","chapter":"24","verse":"6","text":"Hagi ana bretia refako hunka golireti'ma tro'ma hu'naza itama Ra Anumzamofo avugama me'nere tare isare 6si'a antetere huo."},{"book":"3 Mose","chapter":"24","verse":"7","text":"Hagi tare isare'ma refko huta antesaza bretire frenkinsensi mnanentake zana antekeno bretimofo nona erinigeta Ra Anumzamofo ofa tevefi kre mna viho."},{"book":"3 Mose","chapter":"24","verse":"8","text":"Hagi mika mani fruhu Sabati knarera pristi vahe'mo'a bretia erino, Ra Anumzamo'na navuga eme antetere hugahie. Hagi ama ana avu'avazamo'a, huhagerafi tra ke me'nena avaririgahaze."},{"book":"3 Mose","chapter":"24","verse":"9","text":"Hagi ana ne'zana Aronine agripinti'ma fore hu'zama esaza naga'mokizmi ne'zankiza, ruotage'ma hu'nefinka negahaze. Na'ankure ana ne'zana Ra Anumzamofonte ofa hazageno ruotage hu'ne."},{"book":"3 Mose","chapter":"24","verse":"10","text":"Mago nera nerera'a Israeli a' manigeno, nefa'a Isipi ne' mani'ne. Hagi ana ne'mo'a Israeli vahe kumapi mago Israeli ne'ene hara hu'na'e."},{"book":"3 Mose","chapter":"24","verse":"11","text":"Ana a'mofo agi'a Selomiti'e. Selomiti'a Dibri mofakino Dani nagapintire. Hagi ana Israeli a'mofo mofavremo'a Ra Anumzamofo agi huhaviza nehuno, Ra Anumzamofo agifi sifna ke huntege'za Mosesente avre'za vu'naze."},{"book":"3 Mose","chapter":"24","verse":"12","text":"Hagi ana nera avre'za kina nompi ome ante'ne'za, Ra Anumzamo'ma kema Mosesema asaminigu avega ante'za mani'naze."},{"book":"3 Mose","chapter":"24","verse":"13","text":"Anante Ra Anumzamo'a amanage huno Mosesena asami'ne,"},{"book":"3 Mose","chapter":"24","verse":"14","text":"nagima huhavizama hunante'nea nera kumamofo agu'afintira avrenka fegi'a vugeno, huhavizama nehanige'zama antahi'nesaza vahe'mo'za zmazana anunte antetesageno, miko vahe'mo'za have knonu ahe friho."},{"book":"3 Mose","chapter":"24","verse":"15","text":"Hagi Israeli vahera zamasamio, iza'o Anumzamo'nama huhavizama hunantesimo'a, agra'a knazama'a erigahie."},{"book":"3 Mose","chapter":"24","verse":"16","text":"Hagi iza'o Ra Anumzamo'na nagima huhavizama hanimofona ahe friho. Maka Israeli vahe'mo'zo emani'nenaza vahe'mo'zama huhavizama hanazana vahera havenknonu zamahe frigahaze."},{"book":"3 Mose","chapter":"24","verse":"17","text":"Hagi vahe'ma ahe frisnia vahera ahe friho."},{"book":"3 Mose","chapter":"24","verse":"18","text":"Hagi mago'mo'ma rumofo zagagafama ahe frisiana, ana ne'mo'a, anama ahefrisia zagagafa nona huno agra'a zagagafa avremigahie."},{"book":"3 Mose","chapter":"24","verse":"19","text":"Hagi iza'o tava'oma'are'ma nemanismofoma ina avufgarero kuzafa ahesigeno'a, ana zanke huta agri'enena ana avufgarera ahegahaze."},{"book":"3 Mose","chapter":"24","verse":"20","text":"Hagi mago vahe zaferinama ruhantagisimofona, ana zanke huta agrira zaferina'a ruhantagiho. Avuma ruproma hina, ana zanke huta avu rupro hiho. Ave'ma rutafrina, agri'enena ana zanke huta ave rutafriho."},{"book":"3 Mose","chapter":"24","verse":"21","text":"Hagi iza'o mago vahe zagagafama ahesimo'a, nona huno mago avaremino. Hianagi vahe'ma ahe frisimofona, ahe friho."},{"book":"3 Mose","chapter":"24","verse":"22","text":"Hagi ruregati'ma tamagranema emani'nesaza vahe'ene Israeli vahe'mo'zanena ama ana kasegea avaririho. Nagra Ra Anumzana tamagri Anumzamo'na nehue."},{"book":"3 Mose","chapter":"24","verse":"23","text":"Hagi Ra Anumzamo'ma hu'nea kante anteno Mosese'a Israeli vahera huzmantege'za, Ra Anumzama huhavizama huntea nera ome avre'za kumamofo fegia havenknonu ome ahe fri'naze."}]}