{"data":[{"book":"Jovu","chapter":"38","verse":"1","text":"Hagi tusi'a kagigagi zaho erino efi Anumzamo'a mani'neno, Jopuna amanage huno kenona hunte'ne,"},{"book":"Jovu","chapter":"38","verse":"2","text":"Jopuga kagrira knare antahi'zana omane'ne. Ana hu'neankinka Nagrama eri'zama erinaku'ma retro'ma hua zankura neginagi nanekea nehane."},{"book":"Jovu","chapter":"38","verse":"3","text":"Nagra menina kagenoka hu'za huanki, vene'ne antahi'za erinka oti hankavetio. Ana nehunka Nagri kere'ma kenonama hananku trotra huo."},{"book":"Jovu","chapter":"38","verse":"4","text":"Kagra iga mani'nankena ama mopamofona tra'a eri agafa hu'na trora hu'noe? Kagra e'i anazama antahi ama'ma hu'nesunka nasamio."},{"book":"Jovu","chapter":"38","verse":"5","text":"Ama mopamofo za'za'ane atupa'ane amu'noma'anema nofi'ma (measurement) avazu huno ke nofira iza tro hunte'ne? E'i ana zana kagra ko kenka antahinka hu'nampi?"},{"book":"Jovu","chapter":"38","verse":"6","text":"Ama mopamo'ma agofetu'ma me'nea trara na'amo azeri hanavenetigeno, ome renage eme renage huntete'ma me'nea haveramina, ome regari eme regari hunte'ne?"},{"book":"Jovu","chapter":"38","verse":"7","text":"Hagi kotu ofumo'za anazama nege'za magoka zamagira ante'za zagamera nehazage'za, ankero ramimo'zanena ranke hu'za kezati'za musenkasea hu'naze."},{"book":"Jovu","chapter":"38","verse":"8","text":"Hagerimo'ma ruvarehiramino mopafima ezankura ama anante megahane huno iza huntegeno me'ne?"},{"book":"Jovu","chapter":"38","verse":"9","text":"Hagerimofona hamponteti Nagra kukenama hiaza hu'na eri ano vazinente'na, hagerina kumazu haninu eri anakinte'noe."},{"book":"Jovu","chapter":"38","verse":"10","text":"Ana nehu'na hagerimoka agaterenka ovunka, amare megahane nehu'na, hagerimo'ma ome atre eme atrema hu'nea ankina ankina, kafa erigi'na rentarako hunte'noe."},{"book":"Jovu","chapter":"38","verse":"11","text":"Ana nehu'na amanage hu'na asami'noe. Kavufgama erisgama nehana hagerimoka amare marenka eme netrenka, mago'enena agatarenka ovuo hu'na asami'noe."},{"book":"Jovu","chapter":"38","verse":"12","text":"Hagi Jopuga mago zupa masa huo hunka hankeno nanterana rumsa nehigenka, kotu masagura hunka remasa hunka marerio hunka hankeno anara hu'nefi?"},{"book":"Jovu","chapter":"38","verse":"13","text":"Hagi kagra mago zupa huntankeno nanterama remasama hia masazamo'a, ama mopama ometre eme trema hu'nerega vuno eno huvaga nereno, havi avu'ava zama nehaza vahera zamazeri ama hige'za tavimofo korora hu'za fre'nazafi?"},{"book":"Jovu","chapter":"38","verse":"14","text":"Zagema marerino rumasama higeno'a, kokamo'a ruzahe huno ama tfaza higeno, avonkrenankre tvaravemo'ma nehiaza huno avasese'amo'a so'e zantfa nehie."},{"book":"Jovu","chapter":"38","verse":"15","text":"Hagi zagema marerino remsama hige'za, kefo zamavu'zmava zama nehaza vahe'mo'zama hanimpima vano nehu'za, vahe'ma zamazeri havizama nehaza vahe'mo'za zamazana ruhantgi trege'za anara nosaze."},{"book":"Jovu","chapter":"38","verse":"16","text":"Kagra Jopuga hagerimpina uraminka hagerimo'ma agafa huno ne-ea kampuira ome negenka, hagerimo'ma amefenkame'ma urami'neama'a ome keme vunka kevaga re'nampi?"},{"book":"Jovu","chapter":"38","verse":"17","text":"Fri vahe'mokizmi kuma kafaramima me'neama'a ko negenka, hanintirima hu'nea hanizamofo kafantamina ko ke'nampi?"},{"book":"Jovu","chapter":"38","verse":"18","text":"Ama mopamo'ma ra huno vuno eno'ma hu'neana kagra kenka antahinka hu'nampi? Kagrama ana maka zantamima ko'ma antahi vagare'nesunka nasamio."},{"book":"Jovu","chapter":"38","verse":"19","text":"Masamo'ma mani'neno'ma ne-ea kumara kagra kenampi? Hanimo'ma nemania kumara iga me'ne?"},{"book":"Jovu","chapter":"38","verse":"20","text":"Kagra kana ke'nana zanaveri hanankeke masamo'ene, hanimokea zanagrama nemani'a nonkumatega vuke eke hugahapi?"},{"book":"Jovu","chapter":"38","verse":"21","text":"Kagra ko antahi'nane, na'ankure maka zana forera osu'negenka kagra ko fore hugota hu'nanankino, kafukamo'a rama'a hu'negahie!"},{"book":"Jovu","chapter":"38","verse":"22","text":"Aisimo'ma aviteno me'neno eneramia nona ome negenka, ko'mopa ko'mo'ma aviteno me'neno eneramia nona ke'nano?"},{"book":"Jovu","chapter":"38","verse":"23","text":"E'i ana zantamima retro huntogeno'ma me'neana, hazenke knama esanige'nama ha'ma hanuaza retro huntogeno me'ne."},{"book":"Jovu","chapter":"38","verse":"24","text":"Kopsinamo'ma ruganini huno vuno eno'ma nehia kana iga me'ne? Zage hanati kazigati zaho'ma erino vuno enoma nehia nonkuma'a iga me'ne?"},{"book":"Jovu","chapter":"38","verse":"25","text":"Monafinti'ma avune ko'mo'ma herafi ramino'ma eneramia tinkana iza tro hunte'ne? Monamo'ma monagema huteno agasasama runo'ma vuno eno'ma hania kana iza varinte'ne?"},{"book":"Jovu","chapter":"38","verse":"26","text":"Vahe'ma omani hagege ka'ma kokampina, iza kora atregeno runente?"},{"book":"Jovu","chapter":"38","verse":"27","text":"Ana mopafina kora, zafane trazanena omanenegeno mago zana omanetfa hu'neane. Hianagi iza kora atregeno eno mopa eme rufru higeno, trazamo'a ete hageno marenerie?"},{"book":"Jovu","chapter":"38","verse":"28","text":"Ko'mofona nafa'a mani'nefi? Iza ata komofona nafa'a mani'neno atregeno eneramie?"},{"book":"Jovu","chapter":"38","verse":"29","text":"Aisimofona iza anta'a mani'ne? Hagi iza monafintira aisi atakora kase atregeno eneramie?"},{"book":"Jovu","chapter":"38","verse":"30","text":"Zasi ko'matia knafina, tintamimo'a hankavetino havegna nehigeno, hagerimofo agofetu'ma aisima neramino'a azeri karagenefe."},{"book":"Jovu","chapter":"38","verse":"31","text":"Hagi Pleiadesie nehaza hanafitamima, monare'ma me'nea zana Jopuga seni nofitetira magopi anaki nezmantenka, Orioniema nehaza hnafitamima anaki zmante'nea nofira ahekanora hugahampi?"},{"book":"Jovu","chapter":"38","verse":"32","text":"Ana nehunka kagra ana hanafitamina hananke'za, mago kafufina kna'zamire efore hutere nehanagenka, Beane mofavre naga'anema hu'za nehaza hanafitamina kagra kegava huzmantegahampi?"},{"book":"Jovu","chapter":"38","verse":"33","text":"Monafima ruzahu ruzahu zantamima me'naza zamo'za amage'ma nentaza kasegea kagra antahi'nampi? Ana'ma hu'nesnunka kagra hananke'za ama mopafi maka zantamimo'zanena ana kasegea amage antegahazafi?"},{"book":"Jovu","chapter":"38","verse":"34","text":"Kagra monafima me'nea hampona kezati misankeno, kora atrenigeno eramino kora kahegahifi?"},{"book":"Jovu","chapter":"38","verse":"35","text":"Kopasi'nagu'ma hunka mago kaziga vuo hunka'ma huntesnankeno'ma nevuno'a, e'ina huoma hunka hunantana zana hugahue hunora hugahifi?"},{"book":"Jovu","chapter":"38","verse":"36","text":"Iza knare antahi'zana, vahe agu'afina nenteno, ama' antahi'zana vahe'mofo antahi'zampina ante'ne?"},{"book":"Jovu","chapter":"38","verse":"37","text":"Iza knare antahi'zampina avite'nesnimo maka hampontamina hamprigara hu'ne? Ana nehuno monafima me'negeno anampinti'ma ko'ma neria mopa kavoa eriragisigeno ko'mo'a herafiramigahie?"},{"book":"Jovu","chapter":"38","verse":"38","text":"Anama higeno'a kugusopamo'a ome runtrako huno eme hanavetigeno, hihi huno magopi marenerie."},{"book":"Jovu","chapter":"38","verse":"39","text":"Zamagama netegenka Laioni anenta'a ramine, laioniraminena zagagafa ahezminke'za nenazafi?"},{"book":"Jovu","chapter":"38","verse":"40","text":"Ana laioniramimo'za havegampine, kafoma ante'za nemaniza trazampinti etirami'za zamagra'a anara nosazafi?"},{"book":"Jovu","chapter":"38","verse":"41","text":"Kotkotiema nehaza namaramimo'za ne'zanku'ma hake'za vano vanoma nehazageno, anenta'arimo'za ne'zama nesaza zanku'ma Anumzamo'naregama krafama nehazageno'a, iza ne'zana nezamie?"}]}