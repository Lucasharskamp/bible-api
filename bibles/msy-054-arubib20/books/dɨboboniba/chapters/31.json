{"data":[{"book":"Dɨboboniba","chapter":"31","verse":"1","text":"Ezɨ Ikiavɨra Itir God kamaghɨn Moses mɨgei,"},{"book":"Dɨboboniba","chapter":"31","verse":"2","text":"“Nɨ fo, Midiania faragha pazavɨra Israelia gami. Kamaghɨn amizɨ, ia men arazir kam ikaragh pazavɨra me damigh. Nɨ kamaghɨn damighɨva, gɨn aremegham.”"},{"book":"Dɨboboniba","chapter":"31","verse":"3","text":"Ezɨ Moses gumazamizibav gɨa ghaze, “Ia mɨdorozim bagh uan mɨdorozir bizibar kɨr, eghtɨ ian mɨdorozir gumazitaba dɨkavigh mangɨ Midiania korogh, bizir me Ikiavɨra Itir God gamizimɨn, ivezir kuramɨn me ikaragh pazavɨra me damigh."},{"book":"Dɨboboniba","chapter":"31","verse":"4","text":"Ia Israelɨn anababa vaghvagh 1,000plan gumaziba amɨsevegh mɨdorozim bagh me amadagh.”"},{"book":"Dɨboboniba","chapter":"31","verse":"5","text":"Kamaghɨn amizɨ, Israelɨn anababa vaghvagha, 1,000plan gumaziba amɨsefi. Ezɨ men dɨbobonim bar moghɨra 12,000plan gumazibar tu. Ezɨ me mɨdorozim bagha, uan mɨdorozimɨn bizibar kɨri."},{"book":"Dɨboboniba","chapter":"31","verse":"6","text":"Ezɨ Moses mɨdorozim bagha me amadazɨma, ofa gamir gumazim Eleasarɨn otarim Finias, men dapanimɨn ikiasa me ko zui. A uaghan Godɨn Purirpenimɨn itir bizir bar zuruziba ko sɨghaba inigha zui. Sɨghar kaba, a mɨdorozir gumazibar dɨmtɨ me mɨdorozim bagh mangam, o mɨdorozimɨn gɨn a ua dagh ivitɨ, me uamategh izam."},{"book":"Dɨboboniba","chapter":"31","verse":"7","text":"Egha Ikiavɨra Itir God Moses mɨkemezɨ moghɨn, me Midiania korogha bar men gumazibav suagharɨki."},{"book":"Dɨboboniba","chapter":"31","verse":"8","text":"Egha uaghan Midianian atrivir 5pla mɨsuagharɨki. Men ziabar kara, Evi, Rekem, Sur, Hur koma Reba. Egha me uaghan Beorɨn otarim Balam mɨsoghezɨ an areme."},{"book":"Dɨboboniba","chapter":"31","verse":"9","text":"Egha Israelia Midianian amiziba ko boribar suigha, men bulmakauba ko sipsipba ko men biziba bar, uari bagha da ini."},{"book":"Dɨboboniba","chapter":"31","verse":"10","text":"Egha men nguibar ekiaba ko men danganir me itiba sara bar dagh apongezɨ, da isi."},{"book":"Dɨboboniba","chapter":"31","verse":"11","text":"Egha amiziba ko boriba ko bulmakauba ko sipsipba ko biziba bar, me da inigha ghue."},{"book":"Dɨboboniba","chapter":"31","verse":"12","text":"Egha me amiziba ko boriba, kalabuziabar mɨn me inigha asɨzir kaba sara uamategha Moses ko ofa gamir gumazim Eleasar ko Israelian gumazamiziba bagha ghue. Dughiar kamɨn, me Moapɨn danganir zarimɨn ikiavɨra iti. Danganir kam, Jordanɨn Fanemɨn boroghɨn aruem anadi naghɨn itima, Jerikon nguibar ekiam Jordanɨn Fanemɨn vongɨn iti."},{"book":"Dɨboboniba","chapter":"31","verse":"13","text":"Ezɨ Moses ko ofa gamir gumazim Eleasar ko Israelian gumazir dapaniba dɨkavigha, danganir me itim ategha mɨdorozir gumaziba bativasa zui."},{"book":"Dɨboboniba","chapter":"31","verse":"14","text":"Me ghua me batogha, Moses 1,000plan mɨdorozir gumazibar garir gumazir dapaniba ko 100plan mɨdorozir gumazibar garir gumazir dapaniba, bar men atara kamaghɨn men azai,"},{"book":"Dɨboboniba","chapter":"31","verse":"15","text":"“Manmaghsua ia amizir kabav mɨsoghɨrarɨghan aghua?"},{"book":"Dɨboboniba","chapter":"31","verse":"16","text":"31:16 Dɨboboniba 25:1-9Ia fo, men amizibara Balamɨn akabar gɨn ghua Israelian gumazamizibagh amizɨ, me Peorɨn itir dughiamɨn, Ikiavɨra Itir Godɨn akaba akɨrim ragha dagh asara. Ezɨ arɨmariar kuram Ikiavɨra Itir Godɨn gumazamizibagh asɨghasɨki."},{"book":"Dɨboboniba","chapter":"31","verse":"17","text":"Kamaghɨn amizɨ, ia datɨrɨghɨn men boribar tongɨn, otariba bar me mɨsoghɨrarɨkigh. Egh amizir gumaziba koma akuigha gɨvaziba uaghan bar me mɨsoghɨrarɨkigh."},{"book":"Dɨboboniba","chapter":"31","verse":"18","text":"Egh amizir gumazitam koma akuizir puvatɨziba ateghtɨ me ikɨtɨ, ia uari bagh me ini."},{"book":"Dɨboboniba","chapter":"31","verse":"19","text":"Ia bar moghɨra, ian tarazi, tavɨn mɨsoghezɨ an aremez, o gumazir aremezɨ tamɨn kuatamɨn suira, ia 7plan aruebar, ia itir danganimɨn azenan ikiam. Egh namba 3ɨn aruem ko namba 7ɨn aruemɨn ia Godɨn damazimɨn uari zuegh, egh amizir ia mɨdorozim gamua iniziba sara uari zuegh."},{"book":"Dɨboboniba","chapter":"31","verse":"20","text":"Egh ia uan korotiaba, ko bulmakaun inibar ingarizir biziba, ko memen arɨzibar ingarizir biziba, ko ter otevibar ingarizir biziba sara, ia bar da isɨ, God ia ganɨngizir arazimɨn gɨn mangɨ dar amutɨ, da an damazimɨn zuegh.”"},{"book":"Dɨboboniba","chapter":"31","verse":"21","text":"Ezɨ ofa gamir gumazim Eleasar, kamaghɨn mɨdorozim gamigha uamategha izir gumazibav gei, “Kar Ikiavɨra Itir God Moses ganɨngizir Akar Gavgaviba, da kamakɨn:"},{"book":"Dɨboboniba","chapter":"31","verse":"22-23","text":"Bizir avimɨn isi ikuvighan koghamiba, kar gol, silva, ain, kapa ko brasɨn ingarizir biziba, ia da isɨ avim datɨghtɨ, da isightɨma, ia da inigh da rueghtɨ da zuegham. Egh bizir igharazir avimɨn sighamiba, ia da inigh dɨpamɨn da rueghtɨ da zuegham."},{"book":"Dɨboboniba","chapter":"31","verse":"24","text":"Egh dughiar namba 7ɨn, ia uan korotiaba rueghtɨ, da zueghtɨ, ia uamategh danganir ia itimɨn aven izam.”"},{"book":"Dɨboboniba","chapter":"31","verse":"25","text":"Ezɨ Ikiavɨra Itir God kamaghɨn Moses mɨgei,"},{"book":"Dɨboboniba","chapter":"31","verse":"26","text":"“Nɨ koma ofa gamir gumazim Eleasar, ko Israelian ikɨzibar gumazir dapaniba, ia mɨdorozimɨn aven inizir amiziba ko boriba ko asɨziba ko bizir igharaziba, bar da mengegh."},{"book":"Dɨboboniba","chapter":"31","verse":"27","text":"Egh da tuiragh pozir pumuning damigh, tam mɨdorozir gumaziba bagh anetɨgh, egh igharazim isɨ gumazamizir igharaziba bagh anetɨgh."},{"book":"Dɨboboniba","chapter":"31","verse":"28","text":"Nɨ Ikiavɨra Itir God bagh, bizir nɨ mɨdorozir gumaziba bagh tuiraghamibar tongɨn itir bizir maba isɨ takisɨn mɨn da iniam. Ia kalabuziar amizir 500plan tongɨn, amizibar tongɨn dar vamɨra inighɨva, 500plan bulmakaubar tongɨn dar vamɨra inigh, egh 500plan donkibar tongɨn dar vamɨra inigh, egh 500plan sipsipbar tongɨn dar vamɨra inigh, egh 500plan memebar tongɨn, dar vamɨra inigh."},{"book":"Dɨboboniba","chapter":"31","verse":"29","text":"Egh takisɨn kaba isɨ ofa gamir gumazim Eleasar danɨngigh. Bizir kaba, da mati, ia Ikiavɨra Itir God ganɨdir ofaba."},{"book":"Dɨboboniba","chapter":"31","verse":"30","text":"Egh ia gumazamizir igharaziba bagha tuirazir bizibar tongɨn itir bizitaba isɨ takisɨn mɨn da iniam. Ia kalabuziar amizir 50plan tongɨn, men amizir vamɨra inighɨva, 50plan bulmakaubar tongɨn dar bulmakaun vamɨra inigh, egh 50plan donkibar tongɨn dar donkin vamɨra inigh, egh 50plan sipsipbar tongɨn dar sipsipɨn vamɨra inigh, egh 50plan memebar tongɨn dar memen vamɨra inigh. Egh ada isɨ Livaibar anɨngigh. Me Ikiavɨra Itir Godɨn Purirpenimɨn garir darasi.”"},{"book":"Dɨboboniba","chapter":"31","verse":"31","text":"Ezɨ Moses ko ofa gamir gumazim Eleasar, Ikiavɨra Itir God mɨkemezɨ moghɨn ami."},{"book":"Dɨboboniba","chapter":"31","verse":"32-35","text":"Mɨdorozir gumaziba mɨdorozimɨn aven inizir bizibar dɨboboniba kamakɨn: 675,000plan sipsipba, ko 72,000plan bulmakauba, ko 61,000plan donkiba, ko 32,000plan amizir gumazitam koma akuizir puvatɨziba."},{"book":"Dɨboboniba","chapter":"31","verse":"36-40","text":"Bizir mɨdorozir gumaziba inizibar dɨbobonim, a kamakɨn: Sipsipbar dɨbobonim 337,500, ezɨ dar tongɨn me takisɨn mɨn 675pla isa Ikiavɨra Itir God ganɨngi. Bulmakaubar dɨbobonim 36,000, ezɨ dar tongɨn me takisɨn mɨn 72pla isa Ikiavɨra Itir God ganɨngi. Donkibar dɨbobonim, 30,500, ezɨ dar tongɨn me takisɨn mɨn 61pla isa Ikiavɨra Itir God ganɨngi. Amizir gumazitam koma akuizir puvatɨzibar dɨbobonim, 16,000, ezɨ men tongɨn me takisɨn mɨn 32pla isa Ikiavɨra Itir God ganɨngi."},{"book":"Dɨboboniba","chapter":"31","verse":"41","text":"Ikiavɨra Itir God Moses mɨkemezɨ moghɨn, Moses Ikiavɨra Itir God ganɨngizir bizir kaba isa, ofa gamir gumazim Eleasar ganɨngi."},{"book":"Dɨboboniba","chapter":"31","verse":"42-46","text":"Egha Moses gumazamizir igharaziba bagha tuirazir bizibar dɨbobonim kamakɨn. Da guizbangɨra, mɨdorozir gumaziba bagha tuirazir biziba ko magh ghu. Dar kara: 337,500plan sipsipba, ko 36,000plan bulmakauba, ko 30,500plan donkiba, ko 16,000plan amizir gumazitam kom akuizir puvatɨziba."},{"book":"Dɨboboniba","chapter":"31","verse":"47","text":"Ikiavɨra Itir God Moses mɨkemezɨ moghɨn, Moses bizir tuirazir kabar aven, 50plan kalabuziar amizibar tongɨn amizir vamɨra ini, egha 50plan asɨzibar tongɨn asɨzir vamɨra ini, egha Livaibagh anɨngi. Me Ikiavɨra Itir Godɨn Purirpenimɨn garir adarasi."},{"book":"Dɨboboniba","chapter":"31","verse":"48","text":"Ezɨ 1,000plan mɨdorozir gumazibar garir gumazir dapaniba ko 100plan mɨdorozir gumazibar garir gumazir dapaniba, dɨkavigha Moses bagha ghua kamaghɨn a mɨgei,"},{"book":"Dɨboboniba","chapter":"31","verse":"49","text":"“Gumazir aruam, e nɨn ingangarir gumaziba, e mɨdorozir gumazir en apengan itiba medima, men tav ovengezir puvatɨ."},{"book":"Dɨboboniba","chapter":"31","verse":"50","text":"Kamaghɨn amizɨ, e golɨn adiariba, ko adiarir soroghafaribagh azuiba ko fɨragharibar duiba, ko kuaribar duir gol ringɨn e vaghvagha iniziba, e da inigha izi. E uan ikɨrɨmɨribar ivezimɨn mɨn da inigh izɨ arazir kamɨn Ikiavɨra Itir Godɨn damazimɨn zuegham. E fo, a en akurazɨ, en apaniba e gasɨghasɨghizir puvatɨ.”"},{"book":"Dɨboboniba","chapter":"31","verse":"51","text":"Ezɨ Moses ko ofa gamir gumazim Eleasar, me dama golɨn adiarir kaba ini."},{"book":"Dɨboboniba","chapter":"31","verse":"52","text":"Golɨn adiarir kabar osɨmtɨzim, 200 kilogremɨn boroghɨn tu."},{"book":"Dɨboboniba","chapter":"31","verse":"53","text":"Ezɨ mɨdorozir gumazir kɨniba, bizir me iniziba, me uari bagha dar suiki."},{"book":"Dɨboboniba","chapter":"31","verse":"54","text":"Ezɨ Moses ko ofa gamir gumazim Eleasar, golɨn bizir mɨdorozir gumazibar dapaniba inigha izeziba inigha, God bativamin Purirpenimɨn ghua Ikiavɨra Itir Godɨn damazimɨn da atɨ. Aningɨn nɨghnɨzim kamakɨn, Ikiavɨra Itir God Israelian gumazamizibagh nɨghnɨgh deraghvɨra men ganam."}]}