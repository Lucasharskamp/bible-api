{"data":[{"book":"ዒያሱ ማፃኣፖ","chapter":"21","verse":"1","text":"ሌዊ ፃጶ ማኣሮ ማኣሮ ሱኡጋ ቄኤሳሢ ዓላዜሬንታ ኔዊ ናኣዚ ዒያሱንታ ዒስራዔኤሌ ዓሶኮ ዱማ ዱማ ፃጶ ሱኡጎንታ ኮይላ ሙኬኔ፤"},{"book":"ዒያሱ ማፃኣፖ","chapter":"21","verse":"2","text":"ዒኢካ ካኣናኔይዳ ዓኣ ሴኤሎ ዔያቶ ኮይላ ሙካዖ፦ «ዒንሢ ኑም ኑኡኒ ናንጋንዳ ካታማንታ ኮይላ ቆልሞ ሄንቃ ቤሲንታ ዒንጋንዳጉዲ ናንጊና ናንጋ ጎዳ ሙሴም ኬኤዚ ዒንሢ ዓይሤኔ» ጌዔኔ። 21፡2 ፓይ. ማፃ 35፡1-8።"},{"book":"ዒያሱ ማፃኣፖ","chapter":"21","verse":"3","text":"ዬያሮ ናንጊና ናንጋ ጎዳ ዓይሤ ጎይፆና ዒስራዔኤሌ ዴራ ሌዊ ዓሶም ሃካፓ ሊካ ኬኤዚንታ ካታሞንታ ቆልማ ሄንቃ ቤዞንታ ዔያቶኮ ዓጮይዳፓ ፓቂ ዒንጌኔ።"},{"book":"ዒያሱ ማፃኣፖ","chapter":"21","verse":"4","text":"ዒፃሢ ቤርታዺ ቄዓቴ ዓሶም ኬዴኔ፤ ሌዊ ፃጲ ማዔ ቄኤሳሢ፥ ዓኣሮኔ ዜርፆም ታጶ ሃይሦ ካታማ ዒፃ ዓጊንቲ ዓጊንቲ ጊሽኪንቴኔ፤ ዬይ ካታማ ዔውቴሢ ዪሁዳ ዓጫፓ፥ ሲሞኦኔንታ ቢኢኒያሜንታ ዓጫፓኬ፤"},{"book":"ዒያሱ ማፃኣፖ","chapter":"21","verse":"5","text":"ዓቴ ቄዓቴ ዜርፆም ዔፕሬኤሜንታ ዳኣኔንታ ዓባ ጌላ ዛላ ዓኣ ሚናኣሴ ዓሶ ዓጮናይዳፓ ታጶ ካታማ ዒፃ ዓጊ ዓጊ ዒንጊንቴኔ።"},{"book":"ዒያሱ ማፃኣፖ","chapter":"21","verse":"6","text":"ጌርሾኔ ዜርፆም ዪሳኮኦሬንታ ዓሴኤሬንታ ኒፕታኣሌኤሜንታ ባኣሳኔይዳ ዓባ ጌላ ዛላ ዓኣ ሚናኣሴ ዓሶ ዓጮናይዳፓ ፓቂንቲ ዔውቲ ታጶ ሃይሦ ካታማ ዒንጊንቴኔ።"},{"book":"ዒያሱ ማፃኣፖ","chapter":"21","verse":"7","text":"ሜራሪ ዓሶም ፔ ቶኦኮና ቶኦኮና ሮኦቤኤሌ ዓጮይዳፓ፥ ጋኣዴና ዛብሎኦኔሲናይዳፓኣ ፓቂ ታጶ ላምዖ ካታማ ዒንጊንቴኔ።"},{"book":"ዒያሱ ማፃኣፖ","chapter":"21","verse":"8","text":"ናንጊና ናንጋ ጎዳ ሙሴም ኬኤዜ ጎይፆና ዒስራዔኤሌ ዴራ ዬንሢ ካታሞንሢና ቆልማ ሄንቃ ቤዞና ዒፃ ዓጊ ዓጊ ሌዊ ዓሶም ጊሽኬኔ።"},{"book":"ዒያሱ ማፃኣፖ","chapter":"21","verse":"9","text":"ዪሁዳና ሲሞኦኔ ፃጶ ዓጮናይዳፓ ሃካፓ ሊካ ሱንፃ ኬኤዚንቴ ካታማ ዔያቶም ዒንጊንቴኔ፤"},{"book":"ዒያሱ ማፃኣፖ","chapter":"21","verse":"10","text":"ዒፃሢ ቤርታዺ ሌዊ ፃጲ ማዔ ዓኣሮኔ ዜርፆ ቄዓቴ ዓሶም ኬዴሢሮ ዔያቶም ዒንጊንቴኔ።"},{"book":"ዒያሱ ማፃኣፖ","chapter":"21","verse":"11","text":"ዬያሮ ጌሜራ ሚርጌ ዓኣ ዪሁዳ ዓጮይዳ ዓርባዒ ካታሞ፤ ኮይላ ዓኣ ቆልማ ሄንቃ ቤዞና ዒስራዔኤሌ ዓሳ ዔያቶም ዒንጌኔ፥ ዬና ኬብሮኦኔ ጌይንታኔ፤ ዬይ ዓርባዒ ጎዖ ዓሢ ዔናኣቄኮ ዓዶኬ።"},{"book":"ዒያሱ ማፃኣፖ","chapter":"21","verse":"12","text":"ጋዓንቴ ካታሜሎኮ ኮይላ ዓኣ ጎዦና ጉርዶና ቤርታዺ ዪፑኔ ናኣዚ ካኣሌቤም ዒንጊንቴያኬ።"},{"book":"ዒያሱ ማፃኣፖ","chapter":"21","verse":"13","text":"ዓሶ ዎዼ ዓሳ ዓኣሺንቲ ቶላ ኬብሮኦኔ ካታሞዋ ኮይላ ቆልማ ሄንቃ ቤዞና ዎላ፥ ዬያጉዲ ሃሣ ሃካፓ ሊካ ፓይዲንታ ካታማኣ ዓኣሮኔ ዜርፆም ዒንጊንቴኔ፤ ዬያታ ሊቢና፥"},{"book":"ዒያሱ ማፃኣፖ","chapter":"21","verse":"14","text":"ያቲሬ ዔሽቴሞዓ፥"},{"book":"ዒያሱ ማፃኣፖ","chapter":"21","verse":"15","text":"ሆሎኔ፥ ዴቢሬ፥"},{"book":"ዒያሱ ማፃኣፖ","chapter":"21","verse":"16","text":"ዓይኔ፥ ዪፃንታ ቤትሼሜሼንታ ቆልማ ሄንቃ ቤዞና ዪሁዳ ዓጮና ሲሞኦኔ ዓጮናይዳፓ ፓቂንቲ ዔውቲ ዒንጊንቴ ታዞጳ ካታማኬ።"},{"book":"ዒያሱ ማፃኣፖ","chapter":"21","verse":"17","text":"ቢኢኒያሜ ዓጫፓ ዖይዶ ካታማ ፓቂ ዔያቶም ቆልማ ሄንቃ ዓጮና ዎላ ዒንጊንቴኔ፤ ዬያታ ጌባዖኦኔ፥ ጌባዒ፥"},{"book":"ዒያሱ ማፃኣፖ","chapter":"21","verse":"18","text":"ዓናቶቴንታ ዓልሞኔ ጌይንታዞንሢኬ።"},{"book":"ዒያሱ ማፃኣፖ","chapter":"21","verse":"19","text":"ዓኣሮኔ ዜርፆ ማዔ ቄኤሶም ቆልማ ሄንቃ ቤዞና ዎላ ዎላ ታጶ ሃይሦ ካታማ ዒንጊንቴኔ።"},{"book":"ዒያሱ ማፃኣፖ","chapter":"21","verse":"20","text":"ሃንጎ ሌዊ ፃጲ ማዔያ ቄዓቴ ዓሶም ዔፕሬኤሜ ዓጫፓ ፓቂ ዒንጊንቴኔ።"},{"book":"ዒያሱ ማፃኣፖ","chapter":"21","verse":"21","text":"ዔያቶም ዒንጊንቴ ዖይዶ ካታማ ዓኣኔ፤ ዬያታ፦ ዓሶ ዎዼ ዓሳ ዓኣሺንቲ ቶላ ሴኬሜ ካታሞንታ ጌሜራዻ ዓጮ ዔፕሬኤሜይዳ ዓኣ ጌዜሬንታ፥"},{"book":"ዒያሱ ማፃኣፖ","chapter":"21","verse":"22","text":"ቂብፃይሜንታ ቤትሆኔንታ ቆልማ ሄንቃ ቤዞና ዎላኬ።"},{"book":"ዒያሱ ማፃኣፖ","chapter":"21","verse":"23","text":"ዳኣኔ ዓጮይዳፓ ፓቂንቲ ዔያቶም ቆልማ ሄንቃ ቤዞና ዎላ ዒንጊንቴ ዖይዶ ካታማ ዓኣኔ፤ ዬያታ፦ ዔልቴቄ፥ ጊቤቶኔ፥"},{"book":"ዒያሱ ማፃኣፖ","chapter":"21","verse":"24","text":"ዓያሎኔና ጋትሪሞኔናኬ።"},{"book":"ዒያሱ ማፃኣፖ","chapter":"21","verse":"25","text":"ዓባ ጌላ ዛሎና ሚናኣሴ ዓጮይዳፓ ፓቂንቲ ቆልማ ሄንቃ ቤዞና ዎላ ዒንጊንቴ ላምዖ ካታማ ዓኣኔ፤ ዬንሢ ታዕናኬና ጋትሪሞኔናኬ።"},{"book":"ዒያሱ ማፃኣፖ","chapter":"21","verse":"26","text":"ዬያታ ቄዓቴ ዜርፃ ቆልሞ ሄንቃ ቤሲና ቤሲና ዎላ ዎሊ ዑፃ ታጶ ካታማ ዔኬኔ።"},{"book":"ዒያሱ ማፃኣፖ","chapter":"21","verse":"27","text":"ጌርሾኔ ፃጶ ማዔ፥ ሃንጎ ሌዊ ዓሶም ሃካፓ ሊካ ፓይዲንታ ቤዛ ዒንጊንቴኔ፦ ሚናኣሴ ፃጶኮ ዛሎ ዓሶ ዓጮይዳፓ ባኣሳኔይዳ ዓሶ ዎዼ ዓሳ ፑኒንቲ ዓታ ካታሞ ጎላኔና ዔሽቴራና ጌይንታያ ዬንሢ ላምዖ ካታሞንሢ ኮይላ ዓኣ ቆልማ ሄንቃ ቤዞና ዎላ ዒንጊንቴኔ፤"},{"book":"ዒያሱ ማፃኣፖ","chapter":"21","verse":"28","text":"ሃሣ ዪሳኮኦሬ ዓጮይዳፓ ቆልማ ሄንቃ ቤዞና ዎላ ፓቂ ዒንጊንቴ ዖይዶ ካታሞንሢ፦ ቂሻዮኔ፥ ዳብራቴ፥"},{"book":"ዒያሱ ማፃኣፖ","chapter":"21","verse":"29","text":"ያርሙቴና ዒንጋኒሜናኬ፤"},{"book":"ዒያሱ ማፃኣፖ","chapter":"21","verse":"30","text":"ዓሴኤሬ ዓጮይዳፓ ቆልማ ሄንቃ ቤዞና ዎላ ፓቂ ዒንጊንቴ ዖይዶ ካታሞንሢ፦ ሚሻዓሌ፥ ዓብዶኔ፥"},{"book":"ዒያሱ ማፃኣፖ","chapter":"21","verse":"31","text":"ሄልቃቴና ሬሆቤናኬ፤"},{"book":"ዒያሱ ማፃኣፖ","chapter":"21","verse":"32","text":"ኒፕታኣሌኤሜ ዓጮይዳፓ ቆልማ ሄንቃ ቤዞና ዎላ ፓቂ ዒንጊንቴ ሃይሦ ካታሞንሢ፦ ጌሊላይዳ ዓሶ ዎዼ ዓሳ ዓኣሺንቲ ቶላ ቄዴሼ፥ ሃሞቴ፥ ዶሬና ቃርታኔናኬ።"},{"book":"ዒያሱ ማፃኣፖ","chapter":"21","verse":"33","text":"ዬያሮ ጌርሾኔ ፃጳ ጉቤሢ ዎሊ ዑፃ ቆልማ ሄንቃ ቤዞና ዎላ ታጶ ሃይሦ ካታማ ዔኬኔ።"},{"book":"ዒያሱ ማፃኣፖ","chapter":"21","verse":"34","text":"ሜራሪ ጎዖሢ ሾዔ ሃንጎ ሌዊ ዓሶም ዛብሎኦኔ ዓጮይዳፓ ቆልማ ሄንቃ ቤዞና ዎላ ፓቂ ዒንጊንቴ ዖይዶ ካታሞንሢ ዮቅኔዓሜ፥ ቃርታ፥"},{"book":"ዒያሱ ማፃኣፖ","chapter":"21","verse":"35","text":"ዲሞናና ናህላሌናኬ።"},{"book":"ዒያሱ ማፃኣፖ","chapter":"21","verse":"36","text":"ሮኦቤኤሌ ዓጮይዳፓ ቆልማ ሄንቃ ቤዞና ዎላ ፓቂ ዒንጊንቴ ዖይዶ ካታሞንሢ ቤፄሬ፥ ያሃፄ፥"},{"book":"ዒያሱ ማፃኣፖ","chapter":"21","verse":"37","text":"ቄዴሞቴና ሜፓዓቴናኬ፤"},{"book":"ዒያሱ ማፃኣፖ","chapter":"21","verse":"38","text":"ጋኣዴ ዓጮይዳፓ ቆልማ ሄንቃ ቤዞና ዎላ ፓቂ ዒንጊንቴ ዖይዶ ካታሞንሢ ዓሲ ዎዼ ዓሳ ዓኣሺንቲ ቶላ ካታሞፓ ፔቴዞ ማዔያ ጌሌዓዴ ዓጮይዳ ዓኣ ራሞቴ፥ ማሂናይሜ፥"},{"book":"ዒያሱ ማፃኣፖ","chapter":"21","verse":"39","text":"ሃሴቦኦኔና ያዕዜሬናኬ፤"},{"book":"ዒያሱ ማፃኣፖ","chapter":"21","verse":"40","text":"ዬያሮ ሌዊ ዓሶ ማዔ ሜራሪ ዓሶም ዒንጊንቴ ካታማ ታጶ ላምዖኬ።"},{"book":"ዒያሱ ማፃኣፖ","chapter":"21","verse":"41-42","text":"ዒስራዔኤሌ ዓሶ ዓጮይዳፓ ዖይዲታሚ ሳሊ ካታማ ቆልማ ሄንቃ ቤዞና ዎላ ሌዊ ዓሶም ዒንጊንቴኔ።"},{"book":"ዒያሱ ማፃኣፖ","chapter":"21","verse":"43","text":"ናንጊና ናንጋ ጎዳ ዔያቶኮ ቤርታኣ ዓዶንሢም ዒንጋኒ ጫኣቄ ዓጬሎ ቢያ ዒስራዔኤሌ ዓሶም ዒንጌኔ፤ ዔያታ ዓጬሎ ዔኪ ዻካሌስካፓ ሜታ ባኣያ ኮሺ ናንጌኔ፤"},{"book":"ዒያሱ ማፃኣፖ","chapter":"21","verse":"44","text":"ሃሣ ናንጊና ናንጋ ጎዳ ዔያቶኮ ቤርታኣ ዓዶንሢም ጫኣቄ ጎይፆና ዔያታ ናንጋ ቤዞ ቢያይዳ ኮሹሞ ዔያቶም ዒንጌኔ፤ ዔያቶኮ ሞርኮ ናንጊና ናንጋ ጎዳ ዔያቶ ባሺሲሳሢሮ ፔቴታዖ ሞርካ ዔያቶ ዖሊ ባሻኒ ዳንዳዒባኣሴ።"},{"book":"ዒያሱ ማፃኣፖ","chapter":"21","verse":"45","text":"ያዺዲ ናንጊና ናንጋ ጎዳ ዒስራዔኤሌ ዓሶም ጫኣቄ ጫኣቁማ ቢያ ኩሜኔ፤ ፔቴታዖ ዓቴ ባኣዚ ባኣሴ።"}]}