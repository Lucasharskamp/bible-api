{"data":[{"book":"Ƙidaya","chapter":"8","verse":"1","text":"Ubangiji ya ce wa Musa,"},{"book":"Ƙidaya","chapter":"8","verse":"2","text":"“Yi magana da Haruna, ka ce masa, ‘Sa’ad da za ka shisshirya fitilun nan bakwai, ka shirya su yadda za su fuskanci gaba domin haskensu yă haskaka ta gaba.’ ”"},{"book":"Ƙidaya","chapter":"8","verse":"3","text":"Haka kuwa Haruna ya yi; ya shisshirya fitilun yadda za su fuskanci gaba a kan wurin ajiye fitilan, kamar dai yadda Ubangiji ya umarci Musa."},{"book":"Ƙidaya","chapter":"8","verse":"4","text":"Ga yadda aka yi wurin ajiye fitilan. An ƙera shi da zinariya daga gindinsa har zuwa sama inda ya buɗu. Aka ƙera wurin ajiye fitilan yadda Ubangiji ya nuna wa Musa."},{"book":"Ƙidaya","chapter":"8","verse":"5","text":"Ubangiji ya ce wa Musa,"},{"book":"Ƙidaya","chapter":"8","verse":"6","text":"“Keɓe Lawiyawa daga sauran Isra’ilawa, ka tsarkake su."},{"book":"Ƙidaya","chapter":"8","verse":"7","text":"Ga yadda za ka tsarkake su, ka yayyafa musu ruwan tsarkakewa; ka sa su aske jikunansu duka su kuma wanke tufafinsu, ta haka za su tsarkake kansu."},{"book":"Ƙidaya","chapter":"8","verse":"8","text":"Ka sa su ɗauki ɗan bijimi tare da lallausan garin hadaya, kwaɓaɓɓe da mai; sa’an nan, kai kuma ka ɗauki ɗan bijimi na biyu na hadaya don zunubi."},{"book":"Ƙidaya","chapter":"8","verse":"9","text":"Ka kawo Lawiyawa a gaban Tentin Sujada, ka kuma kira taron Isra’ilawa duka."},{"book":"Ƙidaya","chapter":"8","verse":"10","text":"Za ka kawo Lawiyawa a gaban Ubangiji, Isra’ilawa kuma za su ɗibiya musu hannuwansu."},{"book":"Ƙidaya","chapter":"8","verse":"11","text":"Haruna zai miƙa Lawiyawa a gaban Ubangiji a matsayin hadaya ta kaɗawa daga Isra’ilawa, saboda a shirya su domin aikin Ubangiji."},{"book":"Ƙidaya","chapter":"8","verse":"12","text":"“Bayan Lawiyawa sun ɗibiya hannuwansu a kan bijiman, sai ka yi amfani da ɗaya a matsayin hadaya don zunubi ga Ubangiji, ɗayan kuma domin hadaya ta ƙonawa, don yin kafara saboda Lawiyawa."},{"book":"Ƙidaya","chapter":"8","verse":"13","text":"Ka kuma sa Lawiyawa su tsaya a gaban Haruna da ’ya’yansa, sai ka miƙa su kamar hadaya ta kaɗawa ga Ubangiji."},{"book":"Ƙidaya","chapter":"8","verse":"14","text":"Da haka za ka keɓe Lawiyawa daga sauran Isra’ilawa, Lawiyawa za su zama nawa."},{"book":"Ƙidaya","chapter":"8","verse":"15","text":"“Bayan ka tsarkake Lawiyawa, ka kuma miƙa su kamar hadaya ta kaɗawa, sai su zo su yi aikinsu a Tentin Sujada."},{"book":"Ƙidaya","chapter":"8","verse":"16","text":"Gama dukansu an ba ni su daga cikin Isra’ilawa a maimakon dukan waɗanda suka fara buɗe mahaifa, wato, dukan ’ya’yan farin Isra’ilawa. Na karɓi Lawiyawa su zama nawa."},{"book":"Ƙidaya","chapter":"8","verse":"17","text":"Kowane ɗan farin haihuwa, ko mutum, ko dabba a Isra’ila, nawa ne. Sa’ad da na kashe ’ya’yan fari a Masar, na keɓe ’ya’yan fari na Isra’ilawa wa kaina."},{"book":"Ƙidaya","chapter":"8","verse":"18","text":"Na kuma ɗauki Lawiyawa a maimakon dukan ’ya’yan fari maza a Isra’ila."},{"book":"Ƙidaya","chapter":"8","verse":"19","text":"Cikin dukan Isra’ilawa, na ba da Lawiyawa kyauta ga Haruna da ’ya’yansa, su yi hidima a Tentin Sujada a madadin Isra’ilawa, su kuma yi kafara dominsu saboda kada annoba ta bugi Isra’ilawa sa’ad da suka je kusa da wuri mai tsarki.”"},{"book":"Ƙidaya","chapter":"8","verse":"20","text":"Musa, Haruna da kuma dukan taron Isra’ilawa, suka yi da Lawiyawa yadda Ubangiji ya umarci Musa."},{"book":"Ƙidaya","chapter":"8","verse":"21","text":"Lawiyawa suka tsarkake kansu, suka kuma wanke tufafinsu. Sai Haruna ya miƙa su kamar hadaya ta kaɗawa a gaban Ubangiji, ya kuma yi kafara saboda su don yă tsarkake su."},{"book":"Ƙidaya","chapter":"8","verse":"22","text":"Bayan haka, sai Lawiyawa suka zo don su yi aikinsu a Tentin Sujada, a ƙarƙashin Haruna da ’ya’yansa. Suka yi da Lawiyawa kamar dai yadda Ubangiji ya umarci Musa."},{"book":"Ƙidaya","chapter":"8","verse":"23","text":"Ubangiji ya ce wa Musa,"},{"book":"Ƙidaya","chapter":"8","verse":"24","text":"“Wannan ya shafi Lawiyawa ne, wato, mazan da suka kai shekara ashirin da biyar, ko fiye, za su zo su yi aiki a Tentin Sujada,"},{"book":"Ƙidaya","chapter":"8","verse":"25","text":"amma in suka kai shekaru hamsin da haihuwa, dole su huta daga wannan aiki na yau da kullum, su kuma daina aiki."},{"book":"Ƙidaya","chapter":"8","verse":"26","text":"Za su iya taimakon ’yan’uwansu cikin tafiyar da ayyuka a Tentin Sujada, amma su kansu ba za su yi aikin ba. Haka fa za ka ba wa Lawiyawa aikinsu.”"}]}