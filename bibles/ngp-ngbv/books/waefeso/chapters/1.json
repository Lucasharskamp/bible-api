{"data":[{"book":"Waefeso","chapter":"1","verse":"1","text":"Miye Paulo, Mwigala ulosi ywa Yesu Kilisito kwaviya aungile Mnungu, nawawandikilani nyuwe want'hu wa Mnungu wa Efeso, wahuwilwa mwo kulunganywa na Yesu Kilisito."},{"book":"Waefeso","chapter":"1","verse":"2","text":"Nawalombezelani uwedi no utondowazi kulawa kwa Mnungu Tati yetu na Zumbe ywetu Yesu Kilisito,"},{"book":"Waefeso","chapter":"1","verse":"3","text":"Atogolwe Mnungu eli Ise dya Yesu Kilisito, kwaviya mwo kulunganywa na Kilisito kakivikila na kukink'ha mageleko yose ye kimp'heho uko kulanga."},{"book":"Waefeso","chapter":"1","verse":"4","text":"Kukongela aho isi ino ikei kuumbigwa, Mnungu nakakisagula kinde wakwe mwo kulunganywa na Kilisito, vileke kinde wasuntigwa hameso hakwe haheina lema."},{"book":"Waefeso","chapter":"1","verse":"5","text":"Kukongela aho kale mwenye Mnungu nakakitalazila suwe kinde wanawe kwa sila ya Yesu Kilisito, nivo aungile ne kitalo chakwe."},{"book":"Waefeso","chapter":"1","verse":"6","text":"Ivo kimtogoleni Mnungu kwa wedi wakwe mkulu akink'hile kwombokela mwanawe amuungise."},{"book":"Waefeso","chapter":"1","verse":"7","text":"Kugamba kwa sakame yakwe Yesu, suwe kikombolwa, kiusilwa wavu wetu. Nuko kugamba wavu wetu wauswa, nivo wili ukulu we uwedi wakwe,"},{"book":"Waefeso","chapter":"1","verse":"8","text":"akink'hile haheina kihimo!"},{"book":"Waefeso","chapter":"1","verse":"9","text":"Mnungu adamanyaga kiya aungaga, niyo akink'ha kumanya mzungu wandaga ukei kumanyika uwo aungaga kuudamanya kombokela kwa Yesu Kilisito."},{"book":"Waefeso","chapter":"1","verse":"10","text":"Mzungu uwo nowize ukintizwe ni Mnungu aho lupisi lwakwe lukabula, ni kuwaduganya viumbwa vose kwo ulanga na mwe isi, wose wakanda walongozwa ni Yesu Kilisito."},{"book":"Waefeso","chapter":"1","verse":"11","text":"Mwo kulunganywa na Yesu, suwe kitendigwa wakipe wo ukombolwa kuligana naivo kiikilwe mizungu, kwa diya Mnungu aungile kudamanya kila kint'hu kwa ulamuzi wakwe no kuunga kwakwe."},{"book":"Waefeso","chapter":"1","verse":"12","text":"Suwe kilongole kumhuwila Kilisito chaungwa kuutunya ukulu wa Mnungu."},{"book":"Waefeso","chapter":"1","verse":"13","text":"Nanywe wa mataifa matuhu, mnda want'hu wa Mnungu aho mwize mwive ulosi we kindedi, Imbuli Yedi iyo iwegaileni ukombolwa. Mumhuwila Kilisito, Mnungu naye niyo awagelani kiwalo kwa kumink'hani Muye ywa Mnungu uyo alaganaga naawenk'heni."},{"book":"Waefeso","chapter":"1","verse":"14","text":"Uyu Muye msuntilwa nicho kiwalo kugamba nekihokele kiya Mnungu agambile naawenk'he want'hu wakwe, no kukink'ha ikindedi kugamba Mnungu naawenk'he ukombolwa ukint'hile awant'hu wakwe. Nekiitunyeni uwedi wakwe mkulu vitendese!"},{"book":"Waefeso","chapter":"1","verse":"15","text":"Kwa ivo kukongela aho nevaga umhuwi wenyu mwa Zumbe Yesu na lukunde lwenyu kwa want'hu wose wa Mnungu,"},{"book":"Waefeso","chapter":"1","verse":"16","text":"higendeelesa kumtogola Mnungu kwajili yenyu. Nawakumbukilani kila hamvika Mnungu,"},{"book":"Waefeso","chapter":"1","verse":"17","text":"na kumlombeza Mnungu ywa Zumbe ywetu Yesu Kilisito, Tate mta ukulu awenk'heni Muye ywakwe akuunga awenk'heni umanyi na kumgubuilani adahe kummanya Mnungu."},{"book":"Waefeso","chapter":"1","verse":"18","text":"Naho namlombeza Mnungu agubule mioyo yenyu idahe kuwona ung'azi wakwe vileke mmanye dikawiilo diya awetangileni no ukulu utendese wo uvikilwa awaikile want'hu wakwe,"},{"book":"Waefeso","chapter":"1","verse":"19","text":"naho mmanye ivo udahi wakwe wili mkulu vitendese kwetu suwe kikuhuwila. Udahi uno ukudamanya ndima mndani mwetu, uligana no ludole ludya lukulu lutendese,"},{"book":"Waefeso","chapter":"1","verse":"20","text":"ulo lumuuyule Kilisito, niyo lwamwiika kulume kwakwe uko kwe mbingu."},{"book":"Waefeso","chapter":"1","verse":"21","text":"Uko, Kilisito kanda niye mkulu wakila uzumbe na udahi na ludole na ukulu, niye mkulu kujink'ha ukulu wose umanyike mwe isi ino na mwe isi iyo ikwiza."},{"book":"Waefeso","chapter":"1","verse":"22","text":"Mnungu kaika vint'hu vose hasi yo udahi wa Yesu, niyo amwink'hiza kwe difyo dya wahuwila wa Kilisito ande mkulu mwe vint'hu vose."},{"book":"Waefeso","chapter":"1","verse":"23","text":"Wakumhuwila Kilisito wose, nuwo umwili wakwe Kilisito, naho nuko kukint'ha kwakwe yehe akugela kukint'ha kila kint'hu na kila hant'hu."}]}