{"data":[{"book":"Woshetswotsi","chapter":"9","verse":"1","text":"Manoor Sawuol doonzo danifuwotsi úd'osh naakefere kahaniyots naashok bíami."},{"book":"Woshetswotsi","chapter":"9","verse":"2","text":"Doonzo weerindion shairu ashuwotsi nungushwotsno máátsuwotsno b́ daatsor tifde Iyerusalem maants de'er woo bín faliyit debdabeyo guud'de Demask'oyitsi ayhudiwots Ik' k'oni moowwots sh bísh imetwok'o kahini naash naasho bí aati."},{"book":"Woshetswotsi","chapter":"9","verse":"3","text":"Amfetst Demask'o maants b́ t'intsok'on b́ gúúratse gawerawon darotse shááno gol b́wutsi."},{"book":"Woshetswotsi","chapter":"9","verse":"4","text":"Manoor datsats dihb́wutsi, «Sa'olo! Sa'olo! eegishe taan ngishiri?» etiru k'aaro b́shishi."},{"book":"Woshetswotsi","chapter":"9","verse":"5","text":"Sa'oluwere «Doonzono! kone nee?» bí eti, bíwere «Taahe nee ngishiruwo Iyesus taane, bín kosheef birro n k'efiyale neeshe iki b́gonditi,9:5 Ik ik Latini bitsetswots shiki shashats nned'iyal neesh b́gonditi etfne."},{"book":"Woshetswotsi","chapter":"9","verse":"6","text":"Eshe, and tuur kitots kiduwee, bíyoke k'alo neesh geyituwonowere manoke neesh keewetuwe» bí eti."},{"book":"Woshetswotsi","chapter":"9","verse":"7","text":"Sa'olnton amfetst teshts ashuwots k'aaro shishfetst konnor bobe'awotse bo keewituwo t'ut't s'ik ett need'bowutsi."},{"book":"Woshetswotsi","chapter":"9","verse":"8","text":"Sa'oluwere b́ dihtsoke b́ tuwi, bí aawwotsi b́ k'eshormó bek'o falratse, mansh ashaashwots b́ kisho dets dek't jishfere Demask'o maants dek't boam."},{"book":"Woshetswotsi","chapter":"9","verse":"9","text":"Keez aawu s'eenosh eegor bek'o b́ falrawo, b́ marawo, b́ úyawo b́tesh."},{"book":"Woshetswotsi","chapter":"9","verse":"10","text":"Manoor Demask'on Hananiyi eteefo Iyesus danif iko fa'e b́tesh, doonzo bek'on «Hananiyo!» ett b́s'eegi bíwere «Hamb taane, doonzono!» bí et."},{"book":"Woshetswotsi","chapter":"9","verse":"11","text":"Doonzonu hank'o bíeti, «Tuur kááwi eteyiru werindu maants amee, manokno Yhud mootse Sa'oli eteetso T'erses asho gewowe, bíwere and Ik' k'onoke b́ fa'oni.»"},{"book":"Woshetswotsi","chapter":"9","verse":"12","text":"Sa'oluwere bí ááwuwots aani bek'o bofalituwok'o Hanani eteets asho bíyok kindt b́ kisho bíyats b́ gedfere bek'on b́ bek'i."},{"book":"Woshetswotsi","chapter":"9","verse":"13","text":"Hananiyuwere hank'o ett bíaani, «Doonzono! ashaan Iyerusalemitse beyiru amantsuwotsats ay gond keewo b́fintsok'o ayuwotsoke shishre."},{"book":"Woshetswotsi","chapter":"9","verse":"14","text":"Manoknowere n shúts s'eegiru jamwotsi tiposh kahni naashuwotsoke alo dek're.»"},{"book":"Woshetswotsi","chapter":"9","verse":"15","text":"Doonzonuwere Hananiysh hank'owa bíet, «Bí t shútso Ik' danawu ashuwots shinatse, naashuwots shinatsnat Isra'el ashuwotssh danituwoniye, bí t k'ac'i sheengo b́ wottsotse bíyok amee,"},{"book":"Woshetswotsi","chapter":"9","verse":"16","text":"T jangosh awuk'o gondbek'o b́dek'etuwok'owo kitsituwe bísha.»"},{"book":"Woshetswotsi","chapter":"9","verse":"17","text":"Mann Ananiyi maa man maants amt b́ beyiru mootsowere b́ kindi, b́ kishonowere Sa'olaats geddek't, «Ti eshu Sa'olo! hanmand n wafere weratse ni ats be'etso Doonzo Iyesus aani bek'o n falituwok'onat S'ayin shayiron n s'enetuwok'o niyok taan woshere» bí eti."},{"book":"Woshetswotsi","chapter":"9","verse":"18","text":"Manorowere k'ok'r arts keewo bí ááwatse fed'at bí eree bek'o b́fali, tuutnwere b́gupeyi."},{"book":"Woshetswotsi","chapter":"9","verse":"19","text":"Meetwo b́ meeyihakon kup'b́wutsi, Demask'on teshts Iyesus danifuwotsnton muk' aawwotssh manoke b́ teshi."},{"book":"Woshetswotsi","chapter":"9","verse":"20","text":"Manorowere Sa'ol Demask'on «Iyesus Ik'o naayiye» etfere ayhudiwots Ik' k'oni mootse daniyo b́ tuwi."},{"book":"Woshetswotsi","chapter":"9","verse":"21","text":"Shishts jamwotswere, «Ashaan Iyerusalemitse shútsan s'eegiru jamwotsi t'afifoniyosha? Hanok b́wowuwere boon tifde'er kahni naashuwotsok de'er amooshoshna?» ett bo'adi."},{"book":"Woshetswotsi","chapter":"9","verse":"22","text":"Sa'olmó iki kup'efere bí ami, Iyesus mesihiyo b́wottsok'o keewut Demask'oyitse beyat teshts Ayhudiwots noono bo keewituwo b́t'ut'ifoni b́ tesh."},{"book":"Woshetswotsi","chapter":"9","verse":"23","text":"Ay aawoniyere il ayhudiwots Sa'oli úd'osh boshiyeyi,"},{"book":"Woshetswotsi","chapter":"9","verse":"24","text":"Bímo gondon bíats bo shiyetsman danb́k'iri, boowere bín úd'osh t'uwe aawo b́ keshf fengshuwotsi bo kotfoni."},{"book":"Woshetswotsi","chapter":"9","verse":"25","text":"Ernmó t'úwon b́ danifuwots Sa'oli oshots geddek't gimbiyi múlotse maskotiyon oorsh bo k'ri."},{"book":"Woshetswotsi","chapter":"9","verse":"26","text":"Sa'ol Iyerusalem maants bíamor manoke fa'a Iyesus danifuwotsnton eeho b́geyi, bomó bí Krstosi bí amantsok'o arik boosh arewo b́ k'aztsotse bojamets bín boshati."},{"book":"Woshetswotsi","chapter":"9","verse":"27","text":"Bernabasmó Sa'oli woshetswotsok b́ t'intsre weeratse b́befere doonzo bísh b́ be'etsok'onat bín noono b́ keewitsok'o, Iyesus Shútsonowere Demask'on ááwu shuuk'on b́ danitsok'o boosh b́ keewi."},{"book":"Woshetswotsi","chapter":"9","verse":"28","text":"Mansh Sa'ol bonton wotdek't Iyerusalemitse bíananefo. Doonzo shútsonowere ááwu shuk'on b́ danifoni."},{"book":"Woshetswotsi","chapter":"9","verse":"29","text":"Grik dats ash noonon keewuf ayhudiwotsnton keewefetstni b́ mooshfo, bomó bín úd'osh k'anwutskno botesh."},{"book":"Woshetswotsi","chapter":"9","verse":"30","text":"Eshuwots man dan bok'rtsok'on K'isariy maants k'az dek'boami, manoknowere Terses maants k'aybíametuwok'o bowoshi."},{"book":"Woshetswotsi","chapter":"9","verse":"31","text":"Yhuditse, Gelilitsnat Semaritse fa'a jam Ik'i moowu jeeno datsrane, kúp'onowere kup'eraniye, Doonzono! mangiyifetsat S'ayin shayirowere kup'efetsat taawon eenranee."},{"book":"Woshetswotsi","chapter":"9","verse":"32","text":"P'et'ros dats datsatse gúúroke b́ befere Ldiyn beyiru amantsuwotsok bíami."},{"book":"Woshetswotsi","chapter":"9","verse":"33","text":"Manoknowere shmt nati s'eenosh es'atse k'eets Eniyi eteef duro daats b́de'k'i."},{"book":"Woshetswotsi","chapter":"9","verse":"34","text":"P'et'rosuwere «Eniyo! Iyesus Krstos neen kashituwe, tuur níees'o ec'ee!» bí eti. Bíwere manoor k'az b́tuwi."},{"book":"Woshetswotsi","chapter":"9","verse":"35","text":"Ldaanat Saronon beyiru jametsuwots bín bek't doonzo maants k'az boaani."},{"book":"Woshetswotsi","chapter":"9","verse":"36","text":"Iyop'e datsatse T'abiti eteefu amants iku fa'a b tesh, Griki noonon Doork'ayi eta, b́ biitsonwere t'it'a etee, biwere sheeng keewo k'alonat t'owwotssh úni aawu imf máátsi btesh,"},{"book":"Woshetswotsi","chapter":"9","verse":"37","text":"Manoor bi shodat b k'iri, mashdek'tnuwere dadirotse danbani gaad'ots bin gedbok'ri."},{"book":"Woshetswotsi","chapter":"9","verse":"38","text":"Ldi Iyop'esh karn bteshtsotse Iyop'eyitse fa'a Iyesus danifwots P'et'ros Lditse b́ fa'ok'owo shisht «Oona muk'i nteyawo noosh kaari waa boree» et git ashuwotsi bíyok woshbok'ri."},{"book":"Woshetswotsi","chapter":"9","verse":"39","text":"Mansh P'et'ros tuut wosheetsuwotsnton b́weyi, b́ bodtsook'onowere dambani maa gáádots dek't boami, bo kenih k'irts mááts jametso bín guurdek' need' dek't eepfetst Doork' bonton kashon b beyor bwozits faaruwotsnat tah tahuwotsi bísh bokitsiri botesh,"},{"book":"Woshetswotsi","chapter":"9","verse":"40","text":"P'et'ros jametsuwotsnor úratse kishk'raat tuk'maldek't Ik'o b́ k'oni, duuno maantsowere aandek't «T'abitee! tuwwe!» bíeti, biwere bi ááwwotsi wogdek'at P't'rosi b s'iili, tuuwatnu beebdek'i."},{"book":"Woshetswotsi","chapter":"9","verse":"41","text":"Bíwere b́ kisho jargt bin detsdek't b́ tuuzi, bo kenihi k'irts máátsuwotsnat k'osh máántsuwotsi s'eegdek't naú kashon bo shinats b́ t'intsi."},{"book":"Woshetswotsi","chapter":"9","verse":"42","text":"Keewanuwere Iyop'e dats jamatse b́ daneyi, ay ashuwotswere Doonzon boamani."},{"book":"Woshetswotsi","chapter":"9","verse":"43","text":"P'et'ros Simo'oni eteets gook' shik'iru ikonton ay aawosh Iyop'en b́ beyi."}]}