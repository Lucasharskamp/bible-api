{"data":[{"book":"Numeri","chapter":"9","verse":"1","text":"Jehovha akataura kuna Mozisi murenje reSinai mumwedzi wokutanga wegore rechipiri shure kwokubuda kwavo muIjipiti. Akati kwaari,"},{"book":"Numeri","chapter":"9","verse":"2","text":"“Ita kuti vaIsraeri vapemberere Pasika panguva yakatarwa."},{"book":"Numeri","chapter":"9","verse":"3","text":"Muipemberere panguva yakatarwa, panguva yorubvunzavaeni pazuva regumi namana romwedzi, maererano nemitemo yayo nemirayiro yayo yose.”"},{"book":"Numeri","chapter":"9","verse":"4","text":"Saka Mozisi akataurira vaIsraeri kuti vapemberere Pasika,"},{"book":"Numeri","chapter":"9","verse":"5","text":"ivo vakaita saizvozvo murenje reSinai panguva yorubvunzavaeni nezuva regumi namana romwedzi wokutanga. VaIsraeri vakaita zvose sezvakanga zvarayirwa Mozisi naJehovha."},{"book":"Numeri","chapter":"9","verse":"6","text":"Asi vamwe vavo havana kupemberera Pasika nomusi iwoyo nokuti vakanga vasina kuchena nokuda kwechitunha. Saka vakauya kuna Mozisi naAroni musi iwoyo uye,"},{"book":"Numeri","chapter":"9","verse":"7","text":"vakati kuna Mozisi, “Isu tava vasina kuchena nokuda kwechitunha, asi tinodzivisirweiko kuvigira Jehovha chipiriso pamwe chete navamwe vaIsraeri panguva yakatarwa?”"},{"book":"Numeri","chapter":"9","verse":"8","text":"Mozisi akavapindura akati, “Mirai kusvikira ndanzwa zvinorayirwa naJehovha pamusoro penyu.”"},{"book":"Numeri","chapter":"9","verse":"9","text":"Ipapo Jehovha akati kuna Mozisi,"},{"book":"Numeri","chapter":"9","verse":"10","text":"“Taurira vaIsraeri kuti: ‘Mumwe wenyu kana zvizvarwa zvenyu kana vasvibiswa nokuda kwechitunha uye kana kuti vari parwendo, naivowo vangapemberera Pasika yaJehovha."},{"book":"Numeri","chapter":"9","verse":"11","text":"Vanofanira kuipemberera nezuva regumi namana romwedzi wechipiri panguva dzorubvunzavaeni. Vanofanira kudya gwayana, pamwe chete nechingwa chisina mbiriso nomuriwo unovava."},{"book":"Numeri","chapter":"9","verse":"12","text":"Havafaniri kusiya chinhu kusvikira mangwanani kana kuvhuna mapfupa aro. Pavanopemberera Pasika, vanofanira kutevedza mitemo yose."},{"book":"Numeri","chapter":"9","verse":"13","text":"Asi kana munhu akachena uye asiri parwendo akakundikana kupemberera Pasika, munhu uyo anofanira kubviswa pakati pavanhu vokwake nokuti haana kuvigira Jehovha chipiriso panguva yakatarwa. Munhu uyo achatakura zvivi zvake."},{"book":"Numeri","chapter":"9","verse":"14","text":"“ ‘Mutorwa agere pakati penyu anoda kupemberera Pasika yaJehovha anofanira kuita izvozvo maererano nemitemo nemirayiro yayo. Munofanira kuva nomutemo mumwe chete kumutorwa nokuna akaberekerwa munyika.’ ”"},{"book":"Numeri","chapter":"9","verse":"15","text":"Pazuva rakamiswa tabhenakeri, iyo Tende yeChipupuriro, gore rakaifukidza. Kubva panguva dzamadekwana kusvikira mangwanani, gore rakanga riri pamusoro petabhenakeri rakanga rakaita somoto."},{"book":"Numeri","chapter":"9","verse":"16","text":"Ndizvo zvarakaramba rakaita; gore rakaifukidza, uye usiku rairatidzika somoto."},{"book":"Numeri","chapter":"9","verse":"17","text":"Gore raiti kana rasimudzwa kubva pamusoro peTende, vaIsraeri vaifamba; pose paimira gore, vaIsraeri vaidzika musasa ipapo."},{"book":"Numeri","chapter":"9","verse":"18","text":"Pakurayira kwaJehovha, vaIsraeri vaifamba, uye pakurayira kwake, vaibva vadzika musasa."},{"book":"Numeri","chapter":"9","verse":"19","text":"Gore paraimira pamusoro petabhenakeri, ivo vairamba vakadzika musasa."},{"book":"Numeri","chapter":"9","verse":"20","text":"Dzimwe nguva gore raigara pamusoro petabhenakeri kwamazuva mashomanana chete; vaidzika musasa wavo sokurayira kwaJehovha uye pakurayira kwake, vaibva vafamba."},{"book":"Numeri","chapter":"9","verse":"21","text":"Dzimwe nguva gore raingogara kubva panguva dzamadekwana kusvikira mangwanani, uye paraingosimuka mangwanani vaibva vafamba. Paingosimuka gore, angava masikati kana usiku, vaibva vafamba."},{"book":"Numeri","chapter":"9","verse":"22","text":"Kana gore rikagara pamusoro petabhenakeri kwamazuva maviri kana mwedzi, kana gore rimwe chete, vaIsraeri vairamba vari mumusasa uye vasingafambi; asi kana rikasimuka ivo vaibva vafamba."},{"book":"Numeri","chapter":"9","verse":"23","text":"Sokurayira kwaJehovha, vaidzika musasa, uye sokurayira kwaJehovha, vaifamba. Vakateerera kurayira kwaJehovha, maererano nokurayira kwake kubudikidza naMozisi."}]}