{"data":[{"book":"Ɛster","chapter":"4","verse":"1","text":"Bere a Mordekai huu nea wɔayɛ no nyinaa no, ɔtetew ne ntade mu, hyɛɛ atweaatam, de nsõ yɛɛ ne ho, de agyaadwotwa a ano yɛ den faa kuropɔn no mu."},{"book":"Ɛster","chapter":"4","verse":"2","text":"Ogyinaa ahemfi no pon akyi, efisɛ na wɔmma obi a ɔhyɛ atweaatam no nkɔ mu."},{"book":"Ɛster","chapter":"4","verse":"3","text":"Na bere a ɔhene no mmara no duu amantam no nyinaa so no, na ɛyɛ osu ne agyaadwo wɔ Yudafo no mu. Wodii mmuada, su twaa agyaadwo a wɔn mu bebree hyehyɛ atweaatam de nsõ ahura wɔn ho."},{"book":"Ɛster","chapter":"4","verse":"4","text":"Bere a ɔhemmea Ɛster mmaawa ne ne piamfo bɛkaa Mordekai ho asɛm kyerɛɛ no no, ɛhaw no yiye. Ɔbrɛɛ no ntade sɛ ɔmfa nsi atweaatam no anan, nanso ɔpoe."},{"book":"Ɛster","chapter":"4","verse":"5","text":"Na Ɛster soma ma wɔkɔfrɛɛ Hatak a ɔyɛ ɔhene piamfo no mu baako a wɔayi no sɛ ne somfo no. Ɔhyɛɛ no sɛ ɔnkɔ Mordekai nkyɛn nkobisa no nea ɛrehaw no, ne nea enti a ɔretwa agyaadwo saa."},{"book":"Ɛster","chapter":"4","verse":"6","text":"Enti Hatak kɔɔ Mordekai nkyɛn wɔ aguabɔbea a ɛwɔ ahemfi no pon ano."},{"book":"Ɛster","chapter":"4","verse":"7","text":"Mordekai kaa asɛm no nyinaa kyerɛɛ no, kaa sika a Haman ahyɛ bɔ sɛ ɔde begu adehye foto mu no, nam so de atɔre Yudafo no ase."},{"book":"Ɛster","chapter":"4","verse":"8","text":"Mordekai de mmara no sɛso a woyii no Susa a ɛkyerɛ sɛ wonkum Yudafo nyinaa no bae, na ɔde maa Hatak sɛ ɔmfa nkɔma Ɛster. Ɔsan frɛɛ Hatak sɛ ɔnkyerɛ mu nkyerɛ Ɛster, na ɔnsrɛ no sɛ, ɔnkɔ ɔhene no nkyɛn nkɔsrɛ no ahummɔbɔ, na ɔnka bi mma ne nkurɔfo."},{"book":"Ɛster","chapter":"4","verse":"9","text":"Enti Hatak san kɔɔ Ɛster nkyɛn kɔkaa Mordekai nkra no."},{"book":"Ɛster","chapter":"4","verse":"10","text":"Ɛster ka kyerɛɛ Hatak sɛ, ɔnsan mfa nkra nkɔma Mordekai se:"},{"book":"Ɛster","chapter":"4","verse":"11","text":"“Wiase nyinaa nim sɛ obiara a wobɛkɔ ɔhene anim wɔ nʼasennipia mu a wɔntoo nsa mfrɛɛ wo no, owu na wubewu, gye sɛ ɔde ne sika ahempema no kyerɛ wo so. Na ɛbɛyɛ ɔsram ni no, ɔhene no nsomaa sɛ wɔmmɛfrɛ me.”"},{"book":"Ɛster","chapter":"4","verse":"12","text":"Enti Hatak de Ɛster nkra no kɔmaa Mordekai."},{"book":"Ɛster","chapter":"4","verse":"13","text":"Mordekai nso de saa mmuae yi maa Ɛster se, “Nsusuw da biara da sɛ, sɛ wokunkum Yudafo no nyinaa a, wubenya wo ti adidi mu wɔ ahemfi hɔ."},{"book":"Ɛster","chapter":"4","verse":"14","text":"Na sɛ woyɛ komm bere a ɛte sɛɛ mu a, Yudafo no gye betumi afi baabi aba, nanso wo ne wʼabusuafo bewuwu. Nea ɛka ho ne sɛ, ɛsɛ sɛ wuhu sɛ, bere a ɛte sɛɛ yi nti na wɔasi wo hemmea wɔ ahemfi hɔ.”"},{"book":"Ɛster","chapter":"4","verse":"15","text":"Na Ɛster de mmuae yi kɔmaa Mordekai se,"},{"book":"Ɛster","chapter":"4","verse":"16","text":"“Kɔ na kɔboaboa Yudafo a wɔwɔ Susa no nyinaa ano ntɛm. Nnidi anaa nnom nnansa, anadwo anaa awia. Me ne me mmaawa nso bɛyɛ saa ara. Ɛwɔ mu sɛ, etia mmara de, nanso mɛkɔ akohu ɔhene no na sɛ, ɛsɛ sɛ mewu koraa a, mewu.”"},{"book":"Ɛster","chapter":"4","verse":"17","text":"Enti Mordekai kɔyɛɛ sɛnea Ɛster ka kyerɛɛ no no."}]}