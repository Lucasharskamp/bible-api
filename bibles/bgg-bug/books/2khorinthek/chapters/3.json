{"data":[{"book":"2 Khorinthek","chapter":"3","verse":"1","text":"Gethek ne din guithek chiang shii nyigodog rek pha duiine yoi bey? Gaibranthek duiine nathek shii nuii pha jigigamthek shii zey dinne nathek è gathek shii jigigamthek zey chid, hì ne rey mua nebey?"},{"book":"2 Khorinthek","chapter":"3","verse":"2","text":"Gathek shii jigigam zey um pha jine nawaithek ro, zab shii thieg yi pha nane tham pha chiang ne gathek lubuthek shii zey um ro."},{"book":"2 Khorinthek","chapter":"3","verse":"3","text":"Hì ne izai ro Masi awai è zey ne hì ne gethek è thoh ge. Hì ne sahi è asi pha jishii hì ne isieng Hamangkhung-aphuii ro Ragung rog shii zey, chiih-è lubao khinia shii azey ro jishii bran lubuthek shii zey."},{"book":"2 Khorinthek","chapter":"3","verse":"4","text":"Gu hì yao pha ji ne nyieliieshii gathek ne Masi chiang è Hamangkhung-aphuii shii zab migi ruii ro."},{"book":"2 Khorinthek","chapter":"3","verse":"5","text":"Gethek ne hì pha blia rek mua sapho yao pha ne gethek shii nyie oi ro; gethek shii um pha chua ne Hamangkhung-aphuii è thog;"},{"book":"2 Khorinthek","chapter":"3","verse":"6","text":"Hanyie è gathek shii shiinyie iwo pha blia rek mua chua phi pha ji ne ai ro, ji shii ne zey pha Iphey shii achab ro jishii Ragung è phi pha iwo sbang ro. Zey pha Iphey ji ne iy shii yi, jishii Ragung ne chai phi."},{"book":"2 Khorinthek","chapter":"3","verse":"7","text":"Lubao khinia shii Iphey ne jigigam shii chong ne zey, chiih-è ji pha Iphey shii phi mage shii Hamangkhung-aphuii ro biisiie ne khia thog. Chiih-è Moses ro mizia shii imo chuang ched dun shii de, hì ne bajo gang jiè Israel pha branthek mieg ne aishii ariig mua. Iy pha Iphey è gang rek ne biisiie rog shii wuii mage arone,"},{"book":"2 Khorinthek","chapter":"3","verse":"8","text":"Ragung pha blia ne dinne khama boh biisiie rey ruii phro!"},{"book":"2 Khorinthek","chapter":"3","verse":"9","text":"Yaothiak pha ji rangde nyama biisiiethek yie; giawo yie pha blia ne dinne khama biisiiethek um ba ro!"},{"book":"2 Khorinthek","chapter":"3","verse":"10","text":"nyieliieshii thuh pha biisiie ne bajo chuang mage ne dohbi pha ichuang biisiie ne dun dun rone gethek ne yao mua ro."},{"book":"2 Khorinthek","chapter":"3","verse":"11","text":"Chiih-è ìujia rai bie pha ji shii rangde biisiie um arone, ji è de idang rai pha ji shii ne khama biisiie um ba ro."},{"book":"2 Khorinthek","chapter":"3","verse":"12","text":"Nyieliieshii gethek ne ji pha luthong um, jiè gathek ne bajo lububo ro."},{"book":"2 Khorinthek","chapter":"3","verse":"13","text":"Gethek ne Moses duiine asi, hanyie è awai mizia shii yung rek ne cheg muii srane, nyieliieshii aishii dong pha imo khlieng jong ramuii shii Israel pha branthek shii adoh yi pha rek."},{"book":"2 Khorinthek","chapter":"3","verse":"14","text":"Zai ithek khani de cheg dun; chiih-è ithek ne ihèg jigigam pha shiinyie ji tham mage shii, duchung pha ishak shii de ò yung è cheg muii ro. Bran jia yi Isu shii ò rey mage, ji pha yung ne thandun."},{"book":"2 Khorinthek","chapter":"3","verse":"15","text":"Sudoh thog dang pha, ithek è Moses ro Iphey ji tham shii jipha yung è ithek ro khani shii ne cheg bamuii ro."},{"book":"2 Khorinthek","chapter":"3","verse":"16","text":"Jishii hìne than mua, jigigam shii ne Moses chiang shii yao pha duiine: “Ithong shii khid mage shii, ai ro yung ne thandun.”"},{"book":"2 Khorinthek","chapter":"3","verse":"17","text":"Thuh shii, hì pha itho “Ithong” um pha ji ne Ragung ro; chiih-è Ithong Ragung khihà um lei ne jihà ne wie ichad sha ro."},{"book":"2 Khorinthek","chapter":"3","verse":"18","text":"Chiihphado, gethek zab ne, miziathek acheg pha Hamangkhung-aphuii pha biisiie shii dong yi bo; chiih-è Ithong è thog ruii pha ò biisiie, hanyie yi Ragung, jiè de bajo biisiie rey ne ai duiine gethek shii ley yi."}]}