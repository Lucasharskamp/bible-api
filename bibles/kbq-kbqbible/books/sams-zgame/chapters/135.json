{"data":[{"book":"Sams-Zgame","chapter":"135","verse":"1","text":"Ra Anumzamofo eri'za vahe'motma Ra Anumzamofona agi'a ahentesga hiho. Ra Anumzamofona husga hunteho. Ra Anumzamofona agi'a ahentesga hiho."},{"book":"Sams-Zgame","chapter":"135","verse":"2","text":"Ra Anumzamofo mono nompima omanetiza vahe'ene, tagri Anumzamofo mono nonkumapima oneti'za vahe'mota anara hiho."},{"book":"Sams-Zgame","chapter":"135","verse":"3","text":"Ra Anumzamofona agi'a ahentesga hiho. Na'ankure Ra Anumzamo'a Agra knare hu'ne. Ra Anumzamofona zagame huta agi'a ahentesga hiho. Na'ankure Agri agimo'a so'e zantfa hu'ne."},{"book":"Sams-Zgame","chapter":"135","verse":"4","text":"Na'ankure Ra Anumzamo'a Jekopunkura nagri'a suzane huno huhamprinenteno, Israeli vahekura huno nagri marerisa feno zankna hu'za manigahaze huno huhampri zamante'ne."},{"book":"Sams-Zgame","chapter":"135","verse":"5","text":"Nagrama ke'na antahi'nama huana, Ra Anumzamo'a rankrerfa hu'ne. Ana hu'neankino maka havi anumzantamina zamagatere vagare'ne."},{"book":"Sams-Zgame","chapter":"135","verse":"6","text":"Ra Anumzamo'a monafino, ama mopafino, hagerimofo agofeturo, hagerimofo agu'afinema nazano tro hunaku'ma hiazana amne nehie."},{"book":"Sams-Zgame","chapter":"135","verse":"7","text":"Agra higeno mopama ome atretegatira hampomo'a eri tru huno marenerigeno, ko'ene kopasi'nanena atregeno ne-e. Ana nehuno fenoma nentea noma'afinti zahora atregeno ne-e."},{"book":"Sams-Zgame","chapter":"135","verse":"8","text":"Isipi vahe'mokizmi agonesa mofavreramine, afukra zamifintira agonesa anenta'araminena maka ome zamahetre eme zmahetre hu'ne."},{"book":"Sams-Zgame","chapter":"135","verse":"9","text":"Isipi vahe'mota tamagri amu'nompi, Feronte'ene, Fero eri'za vahetera kaguva zane, avamezanena eri fore huno zamazeri haviza hu'ne."},{"book":"Sams-Zgame","chapter":"135","verse":"10","text":"Kokankokama mani'naza vahera ome zmahetre eme zmahetre nehuno, hankavenentake kini vahera zamahe fri'ne."},{"book":"Sams-Zgame","chapter":"135","verse":"11","text":"Ana kini vahera, Amori vahe kini ne' Sihonima, Basani vahe kini ne' Ogima, maka Kenani mopafima mani'naza kini vahe'taminena zamahe hana hu'ne."},{"book":"Sams-Zgame","chapter":"135","verse":"12","text":"Ana huteno ana vahe'mokizmi mopa Agra vahe Israeli nagara eri zamige'za erisanti hare'naze."},{"book":"Sams-Zgame","chapter":"135","verse":"13","text":"Ra Anumzamoka kagri kagimo'a maka kna mevava huno nevie. Maka vahe'ma forehu anante nante'ma hu'za vanaza vahe'mo'za Ra Anumzamoka Kagri kavukva zankura antahigami'za vugahaze."},{"book":"Sams-Zgame","chapter":"135","verse":"14","text":"Na'ankure Ra Anumzamo'a vahe'a refko huno nezamageno, eri'za vahe'a asunku huzmantegahie."},{"book":"Sams-Zgame","chapter":"135","verse":"15","text":"Kaza osu havi anumzantamina, silvareti'ene golireti vahe'mo'za avako hu'za zamazanteti tro hunte'naze."},{"book":"Sams-Zgame","chapter":"135","verse":"16","text":"Ana havi anumzaramina zamagira me'neanagi, keaga nosu'za, zamavua me'neanagi zamavua nonke'za,"},{"book":"Sams-Zgame","chapter":"135","verse":"17","text":"zamagesa me'neanagi keaga nontahiza, zamagona me'neanagi zamasimura nontaze."},{"book":"Sams-Zgame","chapter":"135","verse":"18","text":"Hagi ana kaza osu havi anumzantamima tro'ma hu'naza vahe'ene, ana zantaminte'ma zamentintima nehaza vahe'mo'zanena, ana kaza osu havi anumzankna hugahaze."},{"book":"Sams-Zgame","chapter":"135","verse":"19","text":"Israeli vahe'mota Ra Anumzamofo agi'a ahentesga nehinke'za, Aroni naga'nofi'ma pristi eri'zama e'neriza naga'mo'za Ra Anumzamofo agi'a ahentesga hiho."},{"book":"Sams-Zgame","chapter":"135","verse":"20","text":"Livae naga nofi'mota Ra Anumzamofo agi'a ahentesga nehinke'za, iza'zo Ra Anumzamofonku'ma koro hunente'za vahe'mo'za Agri agoragama nemanisaza vahe'mo'za Ra Anumzamofo agi'a ahentesga hiho."},{"book":"Sams-Zgame","chapter":"135","verse":"21","text":"Saioni agonare'ma mani'naza vahe'mota Ra Anumzamofona agi'a ahentesga hiho. Na'ankure Agra ama ana Jerusalemi kumapi nemanie. Ra Anumzamofo agi'a ahentesga hiho."}]}