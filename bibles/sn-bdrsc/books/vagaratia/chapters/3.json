{"data":[{"book":"VaGaratia","chapter":"3","verse":"1","text":"Imi vaGaratia vokusafunga! Ndianiko akakuroyai? Jesu akaratidzwa pachena akarovererwa pamuchinjikwa pamberi penyu chaipo."},{"book":"VaGaratia","chapter":"3","verse":"2","text":"Ndinoda kuziva chinhu chimwe chete kubva kwamuri kuti: Makagamuchira Mweya nokuda kwokuchengeta murayiro here, kana nokuda kwokutenda zvamakanzwa?"},{"book":"VaGaratia","chapter":"3","verse":"3","text":"Muri vokusafunga zvakadai seiko? Mushure mokunge mambotanga muMweya, zvino moda kuedza kupedzisa chinangwa chenyu nesimba ravanhu here?"},{"book":"VaGaratia","chapter":"3","verse":"4","text":"Makatambudzika zvakadai pasina here, kana zvechokwadi zvakanga zviri pasina?"},{"book":"VaGaratia","chapter":"3","verse":"5","text":"Ko, Mwari anokupai Mweya wake uye achiita zvishamiso pakati penyu nokuda kwokuti munochengeta murayiro here, kana kuti nokuda kwokutenda zvamakanzwa?"},{"book":"VaGaratia","chapter":"3","verse":"6","text":"Fungai Abhurahama kuti, “Akatenda Mwari, uye zvikanzi kwaari ndiko kururama.”"},{"book":"VaGaratia","chapter":"3","verse":"7","text":"Nzwisisai zvino, kuti avo vanotenda ndivo vana vaAbhurahama."},{"book":"VaGaratia","chapter":"3","verse":"8","text":"Rugwaro rwakaona zviri mberi kuti Mwari aizoruramisa veDzimwe Ndudzi nokutenda, uye rukazivisa zvevhangeri kare kuna Abhurahama kuti, “Ndudzi dzose dzicharopafadzwa kubudikidza newe.”"},{"book":"VaGaratia","chapter":"3","verse":"9","text":"Saka avo vanokutenda ndivo vakaropafadzwa pamwe chete naAbhurahama, murume wokutenda."},{"book":"VaGaratia","chapter":"3","verse":"10","text":"Vose vanovimba nokuchengeta murayiro vakatukwa, nokuti kwakanyorwa kuchinzi: “Vakatukwa vose vasingarambiri pakuita zvinhu zvose zvakanyorwa muBhuku roMurayiro.”"},{"book":"VaGaratia","chapter":"3","verse":"11","text":"Zviri pachena kuti hapana munhu anoruramisirwa nomurayiro pamberi paMwari, nokuti, “Vakarurama vachararama nokutenda.”"},{"book":"VaGaratia","chapter":"3","verse":"12","text":"Murayiro hauna kuvakwa pakutenda; asi hazvo, “Munhu anoita zvinhu izvi achararama nazvo.”"},{"book":"VaGaratia","chapter":"3","verse":"13","text":"Kristu akatidzikinura kubva pakutukwa kwomurayiro paakava chakatukwa iye nokuda kwedu, nokuti kwakanyorwa kuchinzi: “Vakatukwa vose vanoturikwa pamuti.”"},{"book":"VaGaratia","chapter":"3","verse":"14","text":"Akatidzikinura kuitira kuti kuropafadzwa kwakapiwa Abhurahama kugosvika kune veDzimwe Ndudzi kubudikidza naKristu Jesu, kuitira kuti nokutenda tigogamuchira chipikirwa choMweya."},{"book":"VaGaratia","chapter":"3","verse":"15","text":"Hama dzangu, regai ndipe muenzaniso woupenyu hwamazuva ose. Sezvo pasina munhu angakonesa kana kuwedzera kusungano yakaitwa navanhu kana yakatosimbiswa, zvakadarowo pane izvozvi."},{"book":"VaGaratia","chapter":"3","verse":"16","text":"Zvipikirwa zvakataurwa kuna Abhurahama uye nokumwana wake. Rugwaro harutauri ruchiti “uye kuvana,” zvichireva vanhu vazhinji, asi “uye kumwana wako,” kureva munhu mumwe, anova ndiye Kristu."},{"book":"VaGaratia","chapter":"3","verse":"17","text":"Zvandinoreva ndezvizvi: Murayiro, wakaziviswa mushure mamakore mazana mana ana makumi matatu, haungakonesi sungano yakasimbiswa kare naMwari uye nokudaro uchibvisa chipikirwa."},{"book":"VaGaratia","chapter":"3","verse":"18","text":"Nokuti kana nhaka ichiwanikwa nokuda kwomurayiro, naizvozvo haichawanikwi nokuda kwechipikirwa; asi Mwari nenyasha dzake akaipa kuna Abhurahama kubudikidza nechipikirwa."},{"book":"VaGaratia","chapter":"3","verse":"19","text":"Zvino, chinangwa chomurayiro chakanga chiri cheiko? Wakawedzerwa nokuda kwokudarika kusvikira Mwana akanga achirehwa nechivimbiso asvika. Murayiro wakashanda kubudikidza navatumwa uye nomurevereri."},{"book":"VaGaratia","chapter":"3","verse":"20","text":"Kunyange zvakadaro hazvo, murevereri, haamiririri munhu mumwe chete; asi Mwari ndomumwe."},{"book":"VaGaratia","chapter":"3","verse":"21","text":"Naizvozvo, murayiro unopikisana nechipikirwa chaMwari here? Kwete napaduku! Nokuti kana murayiro wakapiwa wakanga uchigona kupa upenyu, ipapo zvirokwazvo kururama kwaizouyawo nomurayiro."},{"book":"VaGaratia","chapter":"3","verse":"22","text":"Asi Rugwaro runotaura kuti nyika yose yakapfigirwa nechivi, kuitira kuti chiya chakavimbiswa, chiri chakapiwa kubudikidza nokutenda kuna Jesu Kristu, chipiwe kuna avo vanotenda."},{"book":"VaGaratia","chapter":"3","verse":"23","text":"Kutenda uku kusati kwasvika, takanga tiri vasungwa vomurayiro, takapfigirwa kusvikira kutenda kuchizoratidzwa."},{"book":"VaGaratia","chapter":"3","verse":"24","text":"Saka murayiro wakaiswa kuti utitungamirire kuna Kristu kuitira kuti tigoruramisirwa nokutenda."},{"book":"VaGaratia","chapter":"3","verse":"25","text":"Zvino kutenda zvakwasvika, hatichisiri pasi pomurayiro."},{"book":"VaGaratia","chapter":"3","verse":"26","text":"Imi mose muri vanakomana vaMwari kubudikidza nokutenda muna Kristu Jesu,"},{"book":"VaGaratia","chapter":"3","verse":"27","text":"nokuti imi mose makabhabhatidzwa muna Kristu makapfeka Kristu."},{"book":"VaGaratia","chapter":"3","verse":"28","text":"Hakuchina muJudha kana muGiriki, mutapwa kana akasununguka, murume kana mukadzi, nokuti imi mose muri vamwe muna Kristu Jesu."},{"book":"VaGaratia","chapter":"3","verse":"29","text":"Kana muri vaKristu, ipapo muri vana vaAbhurahama, uye vadyi venhaka maererano nechipikirwa."}]}