{"data":[{"book":"Yaya","chapter":"12","verse":"1","text":"Xi senni beenun Sayamalekɛ Dangi Sali xa a li, Isa naxa siga Betani, Lasaru xɔnyi, a nu bara naxan nakeli faxɛ ma."},{"book":"Yaya","chapter":"12","verse":"2","text":"E naxa donse fanyi yailan, e fa ɲama xili, e xa e dɛge yire keren Isa xa binyɛ bun ma. Marata nu donse itaxunma mixie ma, Lasaru nun Isa naxa lu teebili ra."},{"book":"Yaya","chapter":"12","verse":"3","text":"Mariyama naxa sa narada labundɛ ture litiri tagi tongo. Narada tinsexi nan nu a ra, naxan sare xɔrɔxɔ ki fanyi. A naxa a maso Isa sanyie ma, a e mafuruku a xunsɛxɛ ra. Labundɛ ture xiri naxa din banxi birin na."},{"book":"Yaya","chapter":"12","verse":"4","text":"Yudasi Isikariyoti, Isa fɔxirabirɛ naxan nu fama a yanfade, a naxa a fala,"},{"book":"Yaya","chapter":"12","verse":"5","text":"«A nu lanma yi labundɛ xa mati kɔbiri kole kɛmɛ saxan na, a fi setaree ma.»"},{"book":"Yaya","chapter":"12","verse":"6","text":"A yi fala nɛ barima a tan nan nu Isa fɔxirabirɛe xa kɔbiri ragatama, a nu fa nde muɲa. Setaree xa fe mu nu na a bɔɲɛ kui feo!"},{"book":"Yaya","chapter":"12","verse":"7","text":"Na kui, Isa naxa a fala, «Gbilen Mariyama fɔxɔ ra. Yi nu ragataxi a yi ra nɛ, n ma maragatɛ nan ma fe ra."},{"book":"Yaya","chapter":"12","verse":"8","text":"Setaree luma nɛ wo ya ma tɛmui birin, kɔnɔ n tan mu luma wo ya ma abadan xɛ.»"},{"book":"Yaya","chapter":"12","verse":"9","text":"E to a mɛ a Isa bara fa Betani, Yuwifie ɲama gbegbe fan naxa siga. E mu siga Isa xa fe gbansan xa ma. E nu wama Lasaru fan tofe, Isa naxan nakeli faxɛ ma."},{"book":"Yaya","chapter":"12","verse":"10","text":"Na kui, sɛrɛxɛdubɛ kuntigie naxa natɛ tongo e xa Lasaru fan faxa,"},{"book":"Yaya","chapter":"12","verse":"11","text":"barima Yuwifi gbegbe nu gbilenfe e fɔxɔ ra a tan nan ma fe ra, e nu fa danxaniya Isa ma."},{"book":"Yaya","chapter":"12","verse":"12","text":"Na kuye iba, ɲama gbegbe naxan nu faxi Sayamalekɛ Dangi Sali rabade, e naxa a mɛ a Isa na fafe Darisalamu."},{"book":"Yaya","chapter":"12","verse":"13","text":"E naxa tugi fɛnsɛe tongo, e siga a ralande e xui ite ra,"},{"book":"Yaya","chapter":"12","verse":"14","text":"Isa naxa sofale lanma nde sɔtɔ, a dɔxɔ a fari, alɔ a sɛbɛxi Kitaabui kui ki naxɛ,"},{"book":"Yaya","chapter":"12","verse":"15","text":"«Siyonikae, wo naxa gaaxu."},{"book":"Yaya","chapter":"12","verse":"16","text":"Na waxati Isa fɔxirabirɛe mu fahaamui sɔtɔ na fe ma, kɔnɔ Isa to keli faxɛ ma, e naxa ratu Kitaabui sɛbɛli ma naxan nu bara kamali na fe kui."},{"book":"Yaya","chapter":"12","verse":"17","text":"Ɲama naxan Lasaru to keli ra faxɛ ma, e naxa seede ba Isa bɛ."},{"book":"Yaya","chapter":"12","verse":"18","text":"Na nan a niya, ɲama naxa siga a ralande, barima e nu bara na tɔnxuma makaabaxi xa fe mɛ."},{"book":"Yaya","chapter":"12","verse":"19","text":"Na kui, Farisɛnie naxa a fala e bore bɛ, «Wo bara a to, won mu nɔma sese ra. Duniɲa birin bara bira a fɔxɔ ra!»"},{"book":"Yaya","chapter":"12","verse":"20","text":"Girɛki mixi ndee fan nu bara te sali rabade Darisalamu, e xa sa Ala batu."},{"book":"Yaya","chapter":"12","verse":"21","text":"E naxa fa Filipu xɔn, naxan keli Betesayida, Galile bɔxi ma, e a fala a bɛ, «N ba, muxu wama Isa tofe.»"},{"book":"Yaya","chapter":"12","verse":"22","text":"Filipu naxa sa a fala Andire bɛ, e firin birin naxa siga e sa a fala Isa bɛ."},{"book":"Yaya","chapter":"12","verse":"23","text":"Isa naxa e yaabi, «Waxati bara a li Adama xa Di xa xunnakeli xa makɛnɛn."},{"book":"Yaya","chapter":"12","verse":"24","text":"N xa a fala wo bɛ a nɔndi ki ma, xa maale xɔri mu si, a mu diɲɛ a yɛtɛ ma bɔxi bun, a luma na ki, a keren gbansan. Kɔnɔ xa a sa diɲɛ a yɛtɛ ma bɔxi bun, a a bogi gbegbe nan naminima."},{"book":"Yaya","chapter":"12","verse":"25","text":"Naxan gbakuma a yɛtɛ xa duniɲa fe ra, a lɔɛma nɛ. Naxan mu kankanma a yɛtɛ xa fe ma yi duniɲɛigiri kui, a abadan kisi nan sɔtɔma."},{"book":"Yaya","chapter":"12","verse":"26","text":"Xa naxan yo wama n ma wali suxufe, a xa bira n fɔxɔ ra nɛ, n tan na lu dɛdɛ, n ma walikɛ fan na naa. Xa naxan yo n ma wali suxu, Baba Ala a kanyi binyama nɛ.»"},{"book":"Yaya","chapter":"12","verse":"27","text":"«N bɔɲɛ tɔɔrɔxi nɛ yi ki, kɔnɔ n fa munse falama? N xa a fala Baba Ala bɛ a xa n natanga yi ɲaxankatɛ waxati ma? Ade, yi ɲaxankatɛ naxan fafe n lide, n faxi na nan yati ma."},{"book":"Yaya","chapter":"12","verse":"28","text":"N Baba Ala, a niya i xili xa ite.» Isa to na fala, xui nde naxa keli koore ma, a a fala, «N bara a ite, n man gbilenma nɛ a ite ra.»"},{"book":"Yaya","chapter":"12","verse":"29","text":"Ɲama naxee nu tixi naa, e to a mɛ, ndee naxa a fala a galanyi nan xui a ra, kɔnɔ gbɛtɛ naxa a fala, «Malekɛ nan wɔyɛnxi a bɛ!»"},{"book":"Yaya","chapter":"12","verse":"30","text":"Isa naxa a masen e bɛ, «Na xui mu minixi n tan n ma fe xa ma, a minixi wo tan nan ma fe ma."},{"book":"Yaya","chapter":"12","verse":"31","text":"Yi duniɲa makiiti waxati bara a li. Mangɛya fafe bade yi duniɲa nɔla yi ra."},{"book":"Yaya","chapter":"12","verse":"32","text":"Mixie na n nate wuri magalanbuxi kɔn na n faxafe ra, n mixi birin nafama nɛ n ma.»"},{"book":"Yaya","chapter":"12","verse":"33","text":"Isa a faxa ki masen na ki nɛ."},{"book":"Yaya","chapter":"12","verse":"34","text":"Na kui, ɲama naxa a fala Isa bɛ, «Muxu tan bara a mɛ sɛriyɛ Kitaabui kui, a Ala xa Mixi Sugandixi buma abadan. Munfe ra i tan a falama a fo Adama xa Di xa rate? Nde findixi yi Adama xa Di ra?»"},{"book":"Yaya","chapter":"12","verse":"35","text":"Isa naxa e yaabi, «Ala xa naiyalanyi man luma nɛ wo ya ma dondoronti. Wo xa ɲɛrɛ na naiyalanyi kui, alako dimi naxa wo tɛrɛnna. Naxan ɲɛrɛma dimi kui a mu a sigade toma."},{"book":"Yaya","chapter":"12","verse":"36","text":"Naiyalanyi to yanbama wo bɛ yi ki, wo xa la a ra nɛ, alako wo xa findi naiyalanyi xa die nan na.»"},{"book":"Yaya","chapter":"12","verse":"37","text":"A nu bara tɔnxuma makaabaxi gbegbe raba e ya xɔri, kɔnɔ na birin kui, e mu danxaniya a ma."},{"book":"Yaya","chapter":"12","verse":"38","text":"Na raba nɛ alako Annabi Esayi xui xa kamali, a to a masen,"},{"book":"Yaya","chapter":"12","verse":"39","text":"Na kui, e mu nɔ danxaniyade Isa ma, barima Esayi a masen nɛ,"},{"book":"Yaya","chapter":"12","verse":"40","text":"«Ala bara e ya dɔnxu,"},{"book":"Yaya","chapter":"12","verse":"41","text":"Annabi Esayi na fala nɛ a to nu bara Isa xa nɔrɛ to. Na kui, a nu Isa xa fe nan falafe."},{"book":"Yaya","chapter":"12","verse":"42","text":"Kɔnɔ na birin kui, hali kuntigie ya ma, e gbegbe naxa la Isa ra. Kɔnɔ e mu nu suusama a falade kɛnɛ ma barima e nu gaaxuxi Farisɛnie ya ra, nee naxa fa tɔnyi dɔxɔ e ma, sofe ra salide kui."},{"book":"Yaya","chapter":"12","verse":"43","text":"Adamadie xa matɔxɔɛ sɔtɔfe nan nu rafan e ma dangi Ala xa matɔxɔɛ ra."},{"book":"Yaya","chapter":"12","verse":"44","text":"Isa naxa a xui ite, a a fala, «Naxan na danxaniya n ma, a mu danxaniyaxi n tan xa ma, a danxaniyaxi n Xɛɛma nan ma."},{"book":"Yaya","chapter":"12","verse":"45","text":"Naxan na n tan to, a bara n Xɛɛma to."},{"book":"Yaya","chapter":"12","verse":"46","text":"N to faxi duniɲa, naiyalanyi nan n na, alako naxan yo na danxaniya n ma, na kanyi naxa lu dimi kui sɔnɔn."},{"book":"Yaya","chapter":"12","verse":"47","text":"Xa naxan yo n xui mɛ, kɔnɔ a mu a rabatu, n tan mu na kanyi makiitima, barima n mu faxi duniɲa makiitide xɛ. N faxi duniɲa rakiside nɛ."},{"book":"Yaya","chapter":"12","verse":"48","text":"Naxan na tondi n na, a mu tin n ma masenyi ra, na kanyi makiitima na na. N masenyi naxan tima, na nan findima a makiitima ra lɔxɔ dɔnxɔɛ."},{"book":"Yaya","chapter":"12","verse":"49","text":"Barima n ma masenyi mu fatanxi n tan xa ra. A fatanxi Baba Ala nan na, naxan n xɛɛxi yaamari ra, a lanma n xa naxan fala, n xa naxan masen."},{"book":"Yaya","chapter":"12","verse":"50","text":"N a kolon a xa sɛriyɛ findima kisi nan na, naxan mu ɲɔnma abadan. Na nan a ra, n fe masenma wo bɛ alɔ Baba Ala a masenxi ki naxɛ.»"}]}