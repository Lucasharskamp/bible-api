{"data":[{"book":"1 समुएल","chapter":"8","verse":"1","text":"जब समुएल बूढ़ा हुआ तो उसने अपने दो बेटों को इसराईल के क़ाज़ी मुक़र्रर किया।"},{"book":"1 समुएल","chapter":"8","verse":"2","text":"बड़े का नाम योएल था और छोटे का अबियाह। दोनों बैर-सबा में लोगों की कचहरी लगाते थे।"},{"book":"1 समुएल","chapter":"8","verse":"3","text":"लेकिन वह बाप के नमूने पर नहीं चलते बल्कि रिश्वत खाकर ग़लत फ़ैसले करते थे।"},{"book":"1 समुएल","chapter":"8","verse":"4","text":"फिर इसराईल के बुज़ुर्ग मिलकर समुएल के पास आए, जो रामा में था।"},{"book":"1 समुएल","chapter":"8","verse":"5","text":"उन्होंने कहा, “देखें, आप बूढ़े हो गए हैं और आपके बेटे आपके नमूने पर नहीं चलते। अब हम पर बादशाह मुक़र्रर करें ताकि वह हमारी उस तरह राहनुमाई करे जिस तरह दीगर अक़वाम में दस्तूर है।”"},{"book":"1 समुएल","chapter":"8","verse":"6","text":"जब बुज़ुर्गों ने राहनुमाई के लिए बादशाह का तक़ाज़ा किया तो समुएल निहायत नाख़ुश हुआ। चुनाँचे उसने रब से हिदायत माँगी।"},{"book":"1 समुएल","chapter":"8","verse":"7","text":"रब ने जवाब दिया, “जो कुछ भी वह तुझसे माँगते हैं उन्हें दे दे। इससे वह तुझे रद्द नहीं कर रहे बल्कि मुझे, क्योंकि वह नहीं चाहते कि मैं उनका बादशाह रहूँ।"},{"book":"1 समुएल","chapter":"8","verse":"8","text":"जब से मैं उन्हें मिसर से निकाल लाया वह मुझे छोड़कर दीगर माबूदों की ख़िदमत करते आए हैं। और अब वह तुझसे भी यही सुलूक कर रहे हैं।"},{"book":"1 समुएल","chapter":"8","verse":"9","text":"उनकी बात मान ले, लेकिन संजीदगी से उन्हें उन पर हुकूमत करनेवाले बादशाह के हुक़ूक़ से आगाह कर।”"},{"book":"1 समुएल","chapter":"8","verse":"10","text":"समुएल ने बादशाह का तक़ाज़ा करनेवालों को सब कुछ कह सुनाया जो रब ने उसे बताया था।"},{"book":"1 समुएल","chapter":"8","verse":"11","text":"वह बोला, “जो बादशाह आप पर हुकूमत करेगा उसके यह हुक़ूक़ होंगे : वह आपके बेटों की भरती करके उन्हें अपने रथों और घोड़ों को सँभालने की ज़िम्मादारी देगा। उन्हें उसके रथों के आगे आगे दौड़ना पड़ेगा।"},{"book":"1 समुएल","chapter":"8","verse":"12","text":"कुछ उस की फ़ौज के जनरल और कप्तान बनेंगे, कुछ उसके खेतों में हल चलाने और फ़सलें काटने पर मजबूर हो जाएंगे, और बाज़ को उसके हथियार और रथ का सामान बनाना पड़ेगा।"},{"book":"1 समुएल","chapter":"8","verse":"13","text":"बादशाह आपकी बेटियों को आपसे छीन लेगा ताकि वह उसके लिए खाना पकाएँ, रोटी बनाएँ और ख़ुशबू तैयार करें।"},{"book":"1 समुएल","chapter":"8","verse":"14","text":"वह आपके खेतों और आपके अंगूर और ज़ैतून के बाग़ों का बेहतरीन हिस्सा चुनकर अपने मुलाज़िमों को दे देगा।"},{"book":"1 समुएल","chapter":"8","verse":"15","text":"बादशाह आपके अनाज और अंगूर का दसवाँ हिस्सा लेकर अपने अफ़सरों और मुलाज़िमों को दे देगा।"},{"book":"1 समुएल","chapter":"8","verse":"16","text":"आपके नौकर-नौकरानियाँ, आपके मोटे-ताज़े बैल और गधे उसी के इस्तेमाल में आएँगे।"},{"book":"1 समुएल","chapter":"8","verse":"17","text":"वह आपकी भेड़-बकरियों का दसवाँ हिस्सा तलब करेगा, और आप ख़ुद उसके ग़ुलाम होंगे।"},{"book":"1 समुएल","chapter":"8","verse":"18","text":"तब आप पछताकर कहेंगे, ‘हमने बादशाह का तक़ाज़ा क्यों किया?’ लेकिन जब आप रब के हुज़ूर चीख़ते-चिल्लाते मदद चाहेंगे तो वह आपकी नहीं सुनेगा।”"},{"book":"1 समुएल","chapter":"8","verse":"19","text":"लेकिन लोगों ने समुएल की बात न मानी बल्कि कहा, “नहीं, तो भी हम बादशाह चाहते हैं,"},{"book":"1 समुएल","chapter":"8","verse":"20","text":"क्योंकि फिर ही हम दीगर क़ौमों की मानिंद होंगे। फिर हमारा बादशाह हमारी राहनुमाई करेगा और जंग में हमारे आगे आगे चलकर दुश्मन से लड़ेगा।”"},{"book":"1 समुएल","chapter":"8","verse":"21","text":"समुएल ने रब के हुज़ूर यह बातें दोहराईं।"},{"book":"1 समुएल","chapter":"8","verse":"22","text":"रब ने जवाब दिया, “उनका तक़ाज़ा पूरा कर, उन पर बादशाह मुक़र्रर कर!”"}]}