{"data":[{"book":"Taruxune Singena","chapter":"13","verse":"1","text":"Dawuda yi falan ti sofa kuntigine xa naxanye yi sofa wuli nun sofa kɛmɛ xun na e nun a kuntigine birin."},{"book":"Taruxune Singena","chapter":"13","verse":"2","text":"Na xanbi ra, Dawuda yi a fala Isirayila yamaan birin xa, a naxa, “Xa na lan ɛ ma, xa na fataxi Alatala nan na, en ma Ala, en xɛrane rasiga en ngaxakedenne ma Isirayila bɔxɔn birin yi. En yi saraxaraline nun Lewine fan xili, naxanye Isirayila taane nun a rabilinne yi alogo en birin xa lu yire kedenni."},{"book":"Taruxune Singena","chapter":"13","verse":"3","text":"En mɔn xa fa en ma Alaa Kankiraan na en dɛxɔn, bayo Sɔli a mangayaan waxatini, en mi siga a fɔxɔ ra.”"},{"book":"Taruxune Singena","chapter":"13","verse":"4","text":"Na yi yamaan birin kɛnɛn bayo e birin yi laxi a ra fe faɲin nan na ra."},{"book":"Taruxune Singena","chapter":"13","verse":"5","text":"Dawuda yi Isirayila kaane birin malan, keli Sixori xuden ma Misiran yamanani sa dɔxɔ Lebo-Xamata ra alogo e xa sa Alaa Kankiraan tongo Kiriyati-Yeyarin yi."},{"book":"Taruxune Singena","chapter":"13","verse":"6","text":"Dawuda nun Isirayila yamaan birin yi siga Baala taani Yuda yi, dɛnaxan mɔn xili Kiriyati-Yeyarin alogo e xa sa Alaa Kankiraan tongo. Alatala gbeen nan yi na ra, Alatala naxan dɔxi maleka gubugubu kan sawurane tagi. A xinla nan na kankiraan ma."},{"book":"Taruxune Singena","chapter":"13","verse":"7","text":"E yi Alaa Kankiraan tongo Abinadabo konni, e yi a dɔxɔ goron maxali wontoro nɛnɛn kui. Wusa nun Axiyo nan yi na wontoron nagima."},{"book":"Taruxune Singena","chapter":"13","verse":"8","text":"Dawuda nun Isirayila kaane yi sɛwa ki faɲi Ala yɛtagi, e yi bɛtin ba bɔlɔnne nun kondenne nun tanbanne nun kariɲanne nun xɔtane ra."},{"book":"Taruxune Singena","chapter":"13","verse":"9","text":"E to lonna li Kidon yi, Wusa yi kankiraan suxu a yiin na alogo a nama bira, bayo ɲingen naxanye yi wontoron bandunma, ne salaxun nɛn."},{"book":"Taruxune Singena","chapter":"13","verse":"10","text":"Alatala yi xɔlɔ Wusa ma, a yi a faxa keden na, bayo a mi yi lan a xa a yiin din na kankiraan na. Wusa faxa na kii nin Ala yɛtagi."},{"book":"Taruxune Singena","chapter":"13","verse":"11","text":"Dawuda yi xɔlɔ bayo Alatala bata Wusa faxa. Nanara, a yi mɛn xili sa “Wusa halagidena” han to."},{"book":"Taruxune Singena","chapter":"13","verse":"12","text":"Na lɔxɔni, Dawuda yi gaxu Ala yɛɛ ra, a yi a yɛtɛ maxɔdin, a naxa, “N na Alaa Kankiraan nasoma n konni di?”"},{"book":"Taruxune Singena","chapter":"13","verse":"13","text":"Nayi, Dawuda mi fa kankiraan xali a konni Dawudaa Taani. A yi sa a raso Gati kaana Obedi-Edɔn ma banxini."},{"book":"Taruxune Singena","chapter":"13","verse":"14","text":"Alaa Kankiraan yi lu Obedi-Edɔn konni kike saxan. Na ma, Alatala yi barakan sa a seene birin yi."}]}