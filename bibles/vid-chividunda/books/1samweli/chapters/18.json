{"data":[{"book":"1 Samweli","chapter":"18","verse":"1","text":"Sauli loyasindile kulongasa na Daudi, Yonatani nakelumba na Daudi, Yonatani nakamgana Daudi kota vyoyalingigana heye yuye."},{"book":"1 Samweli","chapter":"18","verse":"2","text":"Kulawa zuwa lila, Sauli nakamhola Daudi, hamlechile yahiluche kahi kwa mhaza wa heye."},{"book":"1 Samweli","chapter":"18","verse":"3","text":"Yonatani nakadita ilagano na Daudi kwa vila nakamgana kota vyoyalingigana heye yuye."},{"book":"1 Samweli","chapter":"18","verse":"4","text":"Yonatani nakavula ikoti lyoyavalile nakamha Daudi hamwe na vinhu vya kitowa ngondo na ipanga na upinde na isali lya heye lya mchuno."},{"book":"1 Samweli","chapter":"18","verse":"5","text":"Daudi nakasumya chila koyalajizwe na Sauli. Sauli nakamdita Daudi kuwa chilongozi wa vilundo vya wamizi weng'ha wa Sauli. Mbuli ayo naiwa goya kwa wanhu weng'ha na kwa wakola mijito wa Sauli."},{"book":"1 Samweli","chapter":"18","verse":"6","text":"Lowawele wohiluka haluga hamwe na Daudi kulawa kumkopola yula Mfilisti Goliati, wadala nawalawa kulawa miji jeng'ha ja Isilaeli kumbochela mndewa Sauli. Wadala nawali wokwimba na kuvina kwa kusangalala na kwa kutowa ngoma ndodo na igombogombo."},{"book":"1 Samweli","chapter":"18","verse":"7","text":"Wadala nawemba hino kuno wovina."},{"book":"1 Samweli","chapter":"18","verse":"8","text":"Sauli nakazudila lukami kwa ulonzi wula na kwimba kwa hewo. Nakalonga, “Nawamha Daudi makumi elufu, heni elufu hela. Mbuli iponile hano ndo kumha Daudi undewa!”"},{"book":"1 Samweli","chapter":"18","verse":"9","text":"Sauli nakamonela fihi Daudi kulawa zuwa lila."},{"book":"1 Samweli","chapter":"18","verse":"10","text":"Zuwa lya keli baho du muhe yehile kulawa kwa Nguluwi nakoya kwa Sauli, naye nayali yolongalonga hela haluga ha heye kota yawele na lukwale. Daudi nayali yotowa ching'hweleng'hwele kwa moko ga heye kota vyoyalingudita chila zuwa. Naye Sauli nayali na igoha kuli moko wa heye."},{"book":"1 Samweli","chapter":"18","verse":"11","text":"Sauli nakatoza igoha lila, nakelonjela, “Ndomhoma Daudi kwa igoha na yapone aho kuli lukanzi.” Ila Daudi nakakwepa, naiwa ahyo mala mbili."},{"book":"1 Samweli","chapter":"18","verse":"12","text":"Sauli nakamdumba Daudi kwa vila Mkulu Nguluwi nayali hamwe na heye, ila Mkulu Nguluwi nakamleka Sauli."},{"book":"1 Samweli","chapter":"18","verse":"13","text":"Kwa chiwalo acho, Sauli nakamlavya Daudi kwa heye na kumdita yawe chilongozi wa wamizi elufu imwe. Naye Daudi nakawalongoza hewo."},{"book":"1 Samweli","chapter":"18","verse":"14","text":"Daudi nakadita goya kwa chila chinhu yaditile kwa vila Mkulu Nguluwi nayali hamwe na heye."},{"book":"1 Samweli","chapter":"18","verse":"15","text":"Sauli loyamuwene Daudi nakadita goya, nakamdumba."},{"book":"1 Samweli","chapter":"18","verse":"16","text":"Ila wanhu weng'ha wa Isilaeli na Yuda nawamgana Daudi kwa vila nakawalongoza goya kuli kitowa ngondo."},{"book":"1 Samweli","chapter":"18","verse":"17","text":"Hamba Sauli nakamlonjela Daudi, “Lole, ayu ndo Melabu, mhinza mkulu wa heni, ndokupa hegwe leka umhese, ila ndangukugana hegwe wikangaze na witowe ngondo ya Mkulu Nguluwi.” Sauli nayali yojesa mnhumbula ya heye kota kwa kudita vila, Wafilisti womkopola Daudi, leka yaleche koneka kota nakamkopola kwa moko ga heye yuye."},{"book":"1 Samweli","chapter":"18","verse":"18","text":"Daudi nakamlonjela Sauli, “Heni nda munhu whaani leka mndewa yawe mgosi wa heni? Lukolo lwa heni na wasongolo wa mhaza wa heni hawazeleche hebu kuli isi ya Isilaeli.”"},{"book":"1 Samweli","chapter":"18","verse":"19","text":"Ila mhela wula Daudi loyaganigwe kupegwa Melabu mhinza wa Sauli, nayali yahesigwe na Adilieli kulawa muji wa Mehola."},{"book":"1 Samweli","chapter":"18","verse":"20","text":"Lelo Mikali mhinza wa Sauli nakamgana Daudi. Sauli vyoyalonjelwe nakasangalala lukami."},{"book":"1 Samweli","chapter":"18","verse":"21","text":"Sauli nayali yolonga mnhumbula ya heye, “Ndomha ayu leka iwe idiwa kwa heye na Wafilisti womkopola.” Ahyo Sauli nakamlonjela Daudi lwa keli, “Lelo kowa mgosi wa heni.”"},{"book":"1 Samweli","chapter":"18","verse":"22","text":"Sauli nakawalonjela vitumagwa wa heye, “Mlongase na Daudi kwa uviso, mlonje hino, ‘Mndewa kangukugana ng'hatu hegwe na vitumagwa wa heye weng'ha wangukugana. Lelo uwe mgosi wa mndewa.’ ”"},{"book":"1 Samweli","chapter":"18","verse":"23","text":"Vitumagwa wa Sauli nawalonga ulonzi wula kwa Daudi, Daudi nakalonga, “Ndaze, hemwe mwangona ndo mbuli ndodo hela heni ndiwe mgosi wa mndewa, nani nda mzunwa hela hambe nzeleche lukami?”"},{"book":"1 Samweli","chapter":"18","verse":"24","text":"Wala vitumagwa wa Sauli nawamlonjela Sauli kota vyoyalonjile Daudi."},{"book":"1 Samweli","chapter":"18","verse":"25","text":"Naye Sauli nakalonga, “Mumlonjele hino Daudi, ‘Mndewa halingugana chinhu choneche, ila kangugana kuwakopola Wafilisti miya imwe na kuhola migovi ja hewo leka yahilule chibida kwa wang'honyo wa heye.’ ” Majesa ga Sauli nagali Daudi yakopoligwe na Wafilisti."},{"book":"1 Samweli","chapter":"18","verse":"26","text":"Vitumagwa wa heye lowamlonjele Daudi ulonzi wula, Daudi nakanojezwa kuwa mgosi wa mndewa. Mazuwa nagali gang'hali kumala,"},{"book":"1 Samweli","chapter":"18","verse":"27","text":"Daudi na wanhu wa heye, nawaluta na kuwakopola Wafilisti miya mbili na kujihola migovi ja hewo. Nawamhiluchila mndewa na kumuwazila ajo leka yawe mgosi wa mndewa. Hamba Sauli nakamha Daudi mhinza wa heye Mikali."},{"book":"1 Samweli","chapter":"18","verse":"28","text":"Sauli vyoyawene na kuvizela kota Mkulu Nguluwi ka hamwe na Daudi na kahi Mikali nakamgana lukami Daudi,"},{"book":"1 Samweli","chapter":"18","verse":"29","text":"nakalutilila kumdumba Daudi. Sauli nakawa mng'honyo wa Daudi mazuwa geng'ha."},{"book":"1 Samweli","chapter":"18","verse":"30","text":"Mhela awo wakulu wa Wafilisti nawaluta kitowa na Waisilaeli, ila lowawele wochitowa ngondo, Daudi nakasumya kusinda vitumagwa wanji wa Sauli na itagwa lya heye naliwa na lutogo lukulu."}]}