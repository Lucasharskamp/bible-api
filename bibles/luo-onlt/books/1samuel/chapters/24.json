{"data":[{"book":"1 Samuel","chapter":"24","verse":"1","text":"Bangʼ ka Saulo nosea lawo jo-Filistia, nowachne niya, “Daudi nitie e Thim En Gedi.”"},{"book":"1 Samuel","chapter":"24","verse":"2","text":"Omiyo Saulo nokawo ji alufu adek; ji moyier kowuok e Israel duto, eka noikore mowuok kodhi dwaro Daudi gi joge but Rogo ma Nyakech pondoe."},{"book":"1 Samuel","chapter":"24","verse":"3","text":"Nobiro e abila mar rombe man but yo; to kanyo ne nitie rogo, to Saulo nodonjo e rogono mondo olosre. Daudi gi joge bende ne osedonjo ei rogono."},{"book":"1 Samuel","chapter":"24","verse":"4","text":"Jogo nowacho niya, “Ma e odiechiengʼ ma Jehova Nyasaye nowuoyo kuome kowacho ni, ‘Abiro keto jowasiki e lweti mondo itimne kaka idwaro!’ ” Eka Daudi nosudo lingʼ-lingʼ mongʼado riak law Saulo."},{"book":"1 Samuel","chapter":"24","verse":"5","text":"Bangʼe chuny Daudi nochandore nikech nosengʼado riak law Saulo."},{"book":"1 Samuel","chapter":"24","verse":"6","text":"Nowachone joge niya, “Jehova Nyasaye ok oyie mondo atim gima kamano ni ruodha, ngʼat Jehova Nyasaye mowir, kata tingʼo lweta mondo ahinye; nikech en ngʼat mowir ma Jehova Nyasaye oyiero.”"},{"book":"1 Samuel","chapter":"24","verse":"7","text":"Kamano Daudi nokwero joge kendo ne ok oyienegi mondo gitug dhawo gi Saulo. Omiyo Saulo nowuok e rogo modhi e yore."},{"book":"1 Samuel","chapter":"24","verse":"8","text":"Eka Daudi nowuok oko mar rogo mi oluongo Saulo, “Ruodha ma ruoth!” Kane Saulo ongʼiyo chien, Daudi nokulore piny monindo auma ka wangʼe ochiko piny."},{"book":"1 Samuel","chapter":"24","verse":"9","text":"Nowachone Saulo niya, “Angʼo momiyo ichiko iti ka ji wachoni ni, ‘Daudi dwaro hinyi’?"},{"book":"1 Samuel","chapter":"24","verse":"10","text":"Kawuononi iseneno gi wangʼi kaka Jehova Nyasaye ne oketi e lweta ei rogo. Jomoko ne owachona ni anegi, to ne aweyi; mi awacho ni, ‘Ok natingʼ lweta mar hinyo ruodha nikech en ngʼat Jehova Nyasaye mowir.’"},{"book":"1 Samuel","chapter":"24","verse":"11","text":"Ne, wuora, ngʼi ine riak lawi ma an-go e lweta! Ne angʼade e riak lawi to ne ok anegi. Sani koro inyalo neno kendo fwenyo ni aonge gi paro mar timoni marach kata ngʼanyoni. Pok akethoni to in to ilawa mondo inega."},{"book":"1 Samuel","chapter":"24","verse":"12","text":"Mad Jehova Nyasaye ngʼad bura e kinda kodi. Mad Jehova Nyasaye chul kuor kuom gik maricho misetimona, an to lweta ok nomuli."},{"book":"1 Samuel","chapter":"24","verse":"13","text":"Mana kaka ngero machon wacho ni, ‘Joma timo timbe maricho ema timbe maricho wuok kuomgi’ omiyo ok abi keto lweta kuomi."},{"book":"1 Samuel","chapter":"24","verse":"14","text":"“En ngʼama ruodh Israel dwaro mondo onegi? Ilawo ngʼa? Guok motho koso kikun?"},{"book":"1 Samuel","chapter":"24","verse":"15","text":"Mad Jehova Nyasaye bed jangʼad buchwa mondo opog wach e kindwa. Mad onon wach makare kendo otingʼa malo; mad ochwaka kendo oresa e lweti.”"},{"book":"1 Samuel","chapter":"24","verse":"16","text":"Kane Daudi otieko wuoyo, Saulo nopenjo niya, “Mano en dwondi Daudi wuoda?” Eka noywak matek."},{"book":"1 Samuel","chapter":"24","verse":"17","text":"Eka nowachone Daudi niya, “In ngʼama kare maloya. Isetimona maber, an to asetimoni marach."},{"book":"1 Samuel","chapter":"24","verse":"18","text":"Koroni eka isewachona tim maber misetimona; Jehova Nyasaye noketa e lweti to ne ok inega."},{"book":"1 Samuel","chapter":"24","verse":"19","text":"Ka ngʼato onwangʼo jasike, bende oweye odhi ma ok ohinye? Mad Jehova Nyasaye chuli mathoth kuom gima itimona kawuononi."},{"book":"1 Samuel","chapter":"24","verse":"20","text":"Angʼeyo ni adieri ibiro bet ruoth kendo pinyruodh Israel nodhi nyime maber e bwo lochni."},{"book":"1 Samuel","chapter":"24","verse":"21","text":"Koro singrina gi nying Jehova Nyasaye ni ok ningʼad nyikwaya kata rucho nyinga oko e od wuora.”"},{"book":"1 Samuel","chapter":"24","verse":"22","text":"Omiyo Daudi nosingore ne Saulo. Eka Saulo nodok dala, to Daudi gi joge nodhi e kargi mar pondo."}]}