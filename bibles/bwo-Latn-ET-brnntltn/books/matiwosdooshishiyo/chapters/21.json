{"data":[{"book":"Matiwos Dooshishiyo","chapter":"21","verse":"1","text":"Iyesusnat b́ shuuts sha'irwots Iyerusalem maants bot'inor Debrezeyitn21:1 Debrezeyiti: Eto Zeyiti mitwots bíatse bodaatsef gurooni.  Bete Faageyi eteef galúts bobodtsok'on Iyesus b́danifwotsitse gitetswotsi hank'o ett woshbk'ri,"},{"book":"Matiwos Dooshishiyo","chapter":"21","verse":"2","text":"«It shinatse fa'a galúts ameree, manokowere itbodtsok'on daaz iku bnaúnton tipetsu daatsitute, biishdeniye taash de'ewore."},{"book":"Matiwos Dooshishiyo","chapter":"21","verse":"3","text":"Asho konwor ikjago itn bíaatiyal ‹Doonzo boon b́geyirwoshee› erere. Bíwere daaz daazwotsi manoor doyitwe.»"},{"book":"Matiwos Dooshishiyo","chapter":"21","verse":"4","text":"Man b́wotye nebiyiwon hank'o ett keewetso b́ s'eenishe,"},{"book":"Matiwos Dooshishiyo","chapter":"21","verse":"5","text":"«S'iyon mááts naúsh21:5 S'iyon mááts naúsh: Etirwan Iyerusalem kitu kitsoshe."},{"book":"Matiwos Dooshishiyo","chapter":"21","verse":"6","text":"B́ danifwotswere amt Iyesus boosh b́ keewtsok'o bo k'ali."},{"book":"Matiwos Dooshishiyo","chapter":"21","verse":"7","text":"Daazunowere b na'úntoon bíyok dek't boweyi, botahonowere daazwots jik'ats gedbok'ri, Iyesuswere bíyats be b́dek'i."},{"book":"Matiwos Dooshishiyo","chapter":"21","verse":"8","text":"Ash ashotse aywots botaho werindats ees'bok'ri, k'atsetswotswere maarets miti jaabo k'ut'dek't weerindatse boes'fera botesh."},{"book":"Matiwos Dooshishiyo","chapter":"21","verse":"9","text":"Ash shin shinatse amiruwotsitsnat b́ jafratse weyirwotsitse teshtswots, «Hosa'ano Dawit naayshe! Doonzo shútson weetwo deereke! hosa'ana21:9 Hosa'ana: Eto Ibrayist'y noon keewon kashiwe, oona neesh noon kashiwe eteb́ wotor, Hanoke gut'etsanmó uda etee.  darotse!» ett bo kuhefera botesh."},{"book":"Matiwos Dooshishiyo","chapter":"21","verse":"10","text":"Iyesus Iyerusalemits b́ kindor kititsi ash jamo, «Han kone bí?» eton dimbirbowtsi."},{"book":"Matiwos Dooshishiyo","chapter":"21","verse":"11","text":"Ash ashonwere, «Han Gelil datsatse fa'o Nazretitse waatso nebiyiwo Iyesusiye.» bo etí."},{"book":"Matiwos Dooshishiyo","chapter":"21","verse":"12","text":"Maniyere il Iyesus Ik' moots b́ kindi, manoknowere kemiruowtsnat keewiru ash jamo kish b́ ishí. Giz woniyiruwots maronat kurkund kemirwots jooronowere gúp'sh b́ ishi."},{"book":"Matiwos Dooshishiyo","chapter":"21","verse":"13","text":"21:13 Isa. 56:7; Erm. 7:11  « ‹T moo Ik' k'oni maa eteetwe› ett guut'ere, itmó bík'tswots gemook'o woshrte!» bí eti."},{"book":"Matiwos Dooshishiyo","chapter":"21","verse":"14","text":"Iyesus Ik' mootse b́befere ááw doogwotsnat shoklirwots b́ maants bo waare b́kashiyi."},{"book":"Matiwos Dooshishiyo","chapter":"21","verse":"15","text":"Ernmó kahniy naashwotsnat nem danifwotsn Iyesus b́ k'alts adits keewo bobek'tsonat nana'i marmat'uwots Ik'i mootse «Dawit naaysh hosa'ana!» etfetst bokuhefere boshishtsotse bofayi."},{"book":"Matiwos Dooshishiyo","chapter":"21","verse":"16","text":"21:16 Dub. 8:2  Mansh Iyesussh «Nanaúwots bo etirwo k'ebirwiya?» boeti, bíwere «Ee, k'ebirwee, ‹Nana'uwotsnat s'aats úshirwots nonotse udo k'anirnee› etirwo b́ jamon nababeratsteya?» bíet."},{"book":"Matiwos Dooshishiyo","chapter":"21","verse":"17","text":"Boon k'azk'rat kitotse kesht Betaniya eteef galúts bíamí, manoko b́k'eeyi."},{"book":"Matiwos Dooshishiyo","chapter":"21","verse":"18","text":"Iyesus dats gats guuron kito maants aanat amfetst k'ak'b́wtsi,"},{"book":"Matiwos Dooshishiyo","chapter":"21","verse":"19","text":"Belesi mit iku weerindi gúúratse bek't b maants bíami, ernmó biyatse maara bako eegor daatsratse. Mansh «Haniyehak b́ jamon shuwo níatse b́datserawok'owa!» bíet. Mitúnuwere manoor shuuk'bwtsi."},{"book":"Matiwos Dooshishiyo","chapter":"21","verse":"20","text":"B́ danifwots man bobek'tsok'on «Belsi mitan iknun aawk'oneya shuuk' bgutsi?» ett bo'adi."},{"book":"Matiwos Dooshishiyo","chapter":"21","verse":"21","text":"21:21 Mat. 17:20; 1 K'or. 13:2  Iyesuswere hank'o ett boosh bíaaniy, «Arikone itsh tkeewiri, imnetiyo deshr t'arat'aro itk'azink'ere belesi mitu atsats k'aletsok'o k'almec'ro b́woterawon dab gurhansh ‹Hanoke tuur aats k'arots shap'ewe!› it etal itsh s'eenetwe."},{"book":"Matiwos Dooshishiyo","chapter":"21","verse":"22","text":"Amanar Ik' it k'onitu jamo daatsitute.»"},{"book":"Matiwos Dooshishiyo","chapter":"21","verse":"23","text":"Iyesus Ik' moots kind dek't daniyo dek't b́tuwi. Manoor kahni naashwotsnat ashitsi eenashwots b́ maants t'int «Jaman nk'alirwo eegi aloneya? Alhanowere neesh imtso kone?» Ett boaati."},{"book":"Matiwos Dooshishiyo","chapter":"21","verse":"24","text":"Iyesuswere hank'o et boosh bíaaniy, «Taawere ik keewu iti aatuna, ti aattsu taash it aniyalee taawere jaman kon alon t k'alirwok'o itsh keewitwe."},{"book":"Matiwos Dooshishiyo","chapter":"21","verse":"25","text":"Yohans gupo eewkneya b́weyi? Darotsneyamo ashokneya?» Bíere, bo boatsatseyosh hank'o ett boshiyeyi. « ‹Darotsne› noetal ‹béréé, eegoshe bín amano it k'azi› noosh bí'eteti,"},{"book":"Matiwos Dooshishiyo","chapter":"21","verse":"26","text":"‹Ashokike› noe'talmó, Yohansi jamwots nebiyok'o bos'ilirwosh, ashuwotsi noshati.»"},{"book":"Matiwos Dooshishiyo","chapter":"21","verse":"27","text":"Manshe, «Danatsone» ett boaaniy. Bíwere «Taawor jamhan eegi alon tk'alirwok'o itsh keewratse» bí et."},{"book":"Matiwos Dooshishiyo","chapter":"21","verse":"28","text":"Manats dabt boosh hank'owa bí et, «Ash iko nana'a gitetswotsi detsfe b́tesh, boyitse iko maants t'int, ‹Tnaayo! hambets t weyini miti beyoke amr fino nfinitwok'owa› bíet."},{"book":"Matiwos Dooshishiyo","chapter":"21","verse":"29","text":"B́naaywere ‹K'aze amatse› bíet. Ernmó il goynat finosh bíami."},{"book":"Matiwos Dooshishiyo","chapter":"21","verse":"30","text":"Nihonwere b́naay ikok ando amt́ bíshowere mank'o b́ finitwok'o bín bíazazi, ‹Wotowe tniho ametuwe› bíet. Ernmó amatse."},{"book":"Matiwos Dooshishiyo","chapter":"21","verse":"31","text":"Eshe gitetsanotsitse b́ nih alo s'eentstso ááwnee?»"},{"book":"Matiwos Dooshishiyo","chapter":"21","verse":"32","text":"21:32 Luk'. 3:12; 7:29-30  Gupfo Yohans kááwi weerindo itsh kitsosh b́ waare bín amaneratste, morretswotsnat gobetswotsmó bín amanernee, hanowere bek'aat dab naandrone etaat amaneratste.»"},{"book":"Matiwos Dooshishiyo","chapter":"21","verse":"33","text":"Iyesus dabt hank'o bíeti, «K'osh jewro k'ewere, woyni mitwotsi tokts ash iko fa'e b́tesh, bí b́ weyini mit gúratse kas'o kas'bk'ri, weyini fis'eet gop'o ishdek't b́doozi, weyini kotosh wotit kaki geenzo agb́k'ri, maniyere hakon mitwots beyoko goshtswotssh kirayik'rat k'osh datso maants k'az bí'ami."},{"book":"Matiwos Dooshishiyo","chapter":"21","verse":"34","text":"Mit shuwi woro b́bodtsok'on b́ bano bísh bodek'etwok'o b́ guutswotsi goshtswotsok b́woshi."},{"book":"Matiwos Dooshishiyo","chapter":"21","verse":"35","text":"Goshtswotsmó guutswotsi detsdek't iko botogi, iko boúd'i, k'oshonowere shútson botogi."},{"book":"Matiwos Dooshishiyo","chapter":"21","verse":"36","text":"Weyini mitwots doonz ando botaawo baltswotsiyere bogts k'osh guutswotsi aaniy b́woshi. Goshtswots boatsowere baltswotskok'o bo fini."},{"book":"Matiwos Dooshishiyo","chapter":"21","verse":"37","text":"Jamoniyere il weyni miti doonzo ‹T naayno mangitunee!› eton b́ naayi goshtswotsok b́ woshi."},{"book":"Matiwos Dooshishiyo","chapter":"21","verse":"38","text":"Ernmó goshtswots b́ naayi bobek'tsok'on ‹Hanwo naatetwoniye›, woore úd'k'rar b́ detstsono naarde'onee!» boet."},{"book":"Matiwos Dooshishiyo","chapter":"21","verse":"39","text":"B́ naaynowere weyini miti beyokoniyere ur dek'amt úd'bok'ri."},{"book":"Matiwos Dooshishiyo","chapter":"21","verse":"40","text":"«Eshe, weyini mitwots doonz b́woor goshtsanotsi eeg b́k'alitwok'o arefa itsha?»"},{"book":"Matiwos Dooshishiyo","chapter":"21","verse":"41","text":"Bowere «Gond ashmanots s'uwatse boon gondo bek'shr t'afik'ritwe. Weyniy miti beyokonowere b́ shwono finde woor woron bísh kayitu goshts k'oshwotssh kiraayi b́k'riti.» boeti."},{"book":"Matiwos Dooshishiyo","chapter":"21","verse":"42","text":"Manats dabt́ Iyesus hank'owa bíeti,"},{"book":"Matiwos Dooshishiyo","chapter":"21","verse":"43","text":"«Eshe hank'o etirwe itsha, Ik'i mengsto itatse de'er shuu shuwitu ashuwotssh imetwe. ["},{"book":"Matiwos Dooshishiyo","chapter":"21","verse":"44","text":"Shútsanats dihitwo tishitwee, shútsman bíatsats b́ dihit ashonmó gaans'eetwee.»]"},{"book":"Matiwos Dooshishiyo","chapter":"21","verse":"45","text":"Kahni naashwotsnat ferisawino eteetswots jewretsanotsi boshishtsok'on Iyesus b́ keew bo jang b́wottsok'owo t'iwintsbodek'i."},{"book":"Matiwos Dooshishiyo","chapter":"21","verse":"46","text":"Mansh bín detso geyatni botesh, ernmó ash asho bín nebiyiyok'o bos'ilfotse shatbowtsi."}]}