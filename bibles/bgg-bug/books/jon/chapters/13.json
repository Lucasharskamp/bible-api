{"data":[{"book":"Jon","chapter":"13","verse":"1","text":"Hiìadun Sai pha inai ibi shii, Isu ne thieg ai ne sohjambling shii thoh marui srane Aphuii shii dun pha ishak rey sha. Ai è awairo sohjambling pha bran shii ne idang miie rek, chiih-è ai ne iidohhè thog magungde ithek shii bajo miie rek."},{"book":"Jon","chapter":"13","verse":"2","text":"Isu nane airo samoy yi michie ji hà um shii, Isu shii zum pha now pha ji ne ibuii è khuchung mujo Simon Iskharioth ro dufuii Judas lubu iliing hà khudjong."},{"book":"Jon","chapter":"13","verse":"3","text":"Isu ne thieg Hamangkung-aphuii blu ne zab aishii phi ne ruii; chiih-è ai ne thieg ai ne Hamangkhung-aphuii è wuii jiè ai ne Hamangkhung-aphuii hà dun pha ro."},{"book":"Jon","chapter":"13","verse":"4","text":"Chiihphado shii ai thiibliie è jai srane awai yung yi ne radang rek ne awai rinyie shii riing."},{"book":"Jon","chapter":"13","verse":"5","text":"Chiihphado shii ai è kharhai shii kho thoi srane awai samoythek lai shii jao ne shudphi srane awai rinyie shii riing pha yung thileg ji rek ne sadphi."},{"book":"Jon","chapter":"13","verse":"6","text":"Chiih-è ai Simon Phithar shii wuii thog mage shii, ai è Isu shii yao, “Ithong, na ne gathek lai shud phi pha rek ne bey?”"},{"book":"Jon","chapter":"13","verse":"7","text":"Isu è chang, “Nathek ne athieg phro thuh shii gu nyie rekramuii pha ji ne, jimagungde doh hà nathek thieg ruii phro.”"},{"book":"Jon","chapter":"13","verse":"8","text":"Phithar è yao, “Asi khuchung magunde gu ro lai ashud rabo!” Isu è chang, “Gu nathek ro lai ashud phi arone,” “Na ne gu ro idang pha samoythek arey mua phro.”"},{"book":"Jon","chapter":"13","verse":"9","text":"Simon Phithar è chang, “Ithong, chiihphado gu lai jia shii ashud bie pha, gu wad nane gu khrug shii de zab shudphi bo!”"},{"book":"Jon","chapter":"13","verse":"10","text":"Isu è yao, “Hanyie è sudjong pho ne zab so sha ro chiih-è awaithek lai sud bie srane asud sha chid phro, chiih-è nathek zab ne so sha ro. Bijiu jia ne sang asi ro.”"},{"book":"Jon","chapter":"13","verse":"11","text":"(Isu ne khuchung muzo thieg jong hanyie è aishii zum pha rek pha ji ne; ji ne ai nyie um ne yao, “Nyieliieshii bran jia ne zea ro jishii gai zab ne so ro.”)"},{"book":"Jon","chapter":"13","verse":"12","text":"Chiihphado shii Isu è airo lai shud ched shii, ai è awai yung guii srane awai thiibliie ji hà khid din. Ai è sai, “Thuh shii nathek ne thieg bey gu nyie rek phi pha ji ne?”"},{"book":"Jon","chapter":"13","verse":"13","text":"“Nathek è gu shii Masdo nane Ithong ro ho, jimagungde nathek munow ji ne izai chak ro, nyieliieshii gune ji chak ro.”"},{"book":"Jon","chapter":"13","verse":"14","text":"Nathek Masdo nane Ithong gu è nathek lai shudphi jiè nathek de Nawaithek lai shud rai bo."},{"book":"Jon","chapter":"13","verse":"15","text":"Gu è nathek shii thieg yi pha ji rek chak, nyieliieshii gu è thuh shii nyie khi-èrek phi pha ji ne, nathek de rek mua."},{"book":"Jon","chapter":"13","verse":"16","text":"Gu nathek shii izai yao: Khiao ne Ithong è boh asi ro, chiih-è muaphothek ne hanyie è aishii thoh ge pha ji è boh asi ro."},{"book":"Jon","chapter":"13","verse":"17","text":"Nathek ne thuh shii hì pha isbang thieg ne, ji duiine rek arone nathek ne khama sang ruii phro!"},{"book":"Jon","chapter":"13","verse":"18","text":"“Chiih-è gu nathek zab chiang shii ayao ro; jimagungde gui è gua pha ji gune thieg ro. Jimagungde jigigam shii nyie yao pha ji ne izai rey pha, ‘Gu rog shii michie thang ne chie gieng pha bran ji ne gu shii gidieg rek din ruii phro."},{"book":"Jon","chapter":"13","verse":"19","text":"Thuh shii gu hì arey pha ibi shii yao, jiè khuchung magunde ji rey mage shii, nathek ne gu ji chak ro è migi rek ruii phro.’"},{"book":"Jon","chapter":"13","verse":"20","text":"Gu ne nathek shii izai yao: Hanyie gu è thoh ge pha ji shii choi arone gu shii de choi ro; chiih-è hanyie gu shii choi arone gu shii thoh ge pha ji shii de choi ro.”"},{"book":"Jon","chapter":"13","verse":"21","text":"Isu è ji yao ched pha iidoh shii, ai lubu iliing è diig now srane yao. “Gu nathek shii izai yao phro: Nathek è bran jia ne gu shii liu ruii phro.”"},{"book":"Jon","chapter":"13","verse":"22","text":"Chiihphado è samoythek awai chung riig srane, ai è nyie yao pha ji nuii ne zab anomuluii pha rey dun."},{"book":"Jon","chapter":"13","verse":"23","text":"Isu ro samoythek è, ai è miie rek muii pha jia ji ai moe shii dug."},{"book":"Jon","chapter":"13","verse":"24","text":"Simon Phithar è aishii phrai srane sai, “Ji pha bran ji ne hanyie shii yao phlei ne sai bo.”"},{"book":"Jon","chapter":"13","verse":"25","text":"Chiih-è samoy ji Isu moe nui hà wuii srane sai “Ithong ji pha bran ji hanyie lei?”"},{"book":"Jon","chapter":"13","verse":"26","text":"Isu è chang, “Gu è iweb ji shii jo srane hanyie shii phi ruii, ji pha bran ne airo.” Ai è iweb khuyo ji yie ne, jo srane, Simon Iskharioth ro dufuii Judas shii phi."},{"book":"Jon","chapter":"13","verse":"27","text":"Judas è iweb ji nya choi dang mage shii, ai iliing shii sakhathong khuddun. Isu è aishii yao, “Na nyie rek pha ji ne khthiie rek mage bo!”"},{"book":"Jon","chapter":"13","verse":"28","text":"Thiibliie shii dug pho Isu è aishii nyie yao pha ji ne hanyie de khthiie agao ro."},{"book":"Jon","chapter":"13","verse":"29","text":"Judas ne bang biia pha dumuii bran ro, giak samoythek è yao Isu è aishii sai pha inai shii nyie ched pha ji pheg pha thoh ge iwa, chiih-è yang ne dusho shii phi pha thoh ge phro."},{"book":"Jon","chapter":"13","verse":"30","text":"Judas è iweb ji choi srane khthiie fuang hà wuii dun, ji ne habiu shii ro."},{"book":"Jon","chapter":"13","verse":"31","text":"Judas fuang wuii dun pha iidoh shii, Isu è yao, Bran Dufuii ro biisiie ne reyge ro; chiih-è ai chiang è Hamangkhung-aphuii ro biisiie ne reyge ro."},{"book":"Jon","chapter":"13","verse":"32","text":"Chiih-è ai chiang è Hamangkhung-aphuii ro biisiie rey ge arone, Hamangkhung-aphuii shii de bran Dufuii pha biisiie chiang è doh yi phro, chiih-è ai ne khthiie rek phi phro."},{"book":"Jon","chapter":"13","verse":"33","text":"Gu ani, gune nathek rog shii inai bajo arai sha ro. Na gu shii so ruii phro; gu è Jewish riichaithek shii yao pha duiine gu thuh nathek shii de yao, “Gu khi hà dun pha ji hà ne nathek awuii mua sha phro.”"},{"book":"Jon","chapter":"13","verse":"34","text":"Ji-è gu ne nathek shii iwo muyung phi pha ro: Nawaithek chung miie rek rai bo. Gu è nathek shii miie pha duiine, chiih-è nawaithek chung de miie rai bo."},{"book":"Jon","chapter":"13","verse":"35","text":"Chiih-è nawaithek chung miie arone, nathek ne gu ro samoy ro è zab thieg ruii phro."},{"book":"Jon","chapter":"13","verse":"36","text":"Simon Phithar è aishii sai, “Ithong na khi hà dun sha phlei?” “Isu è chang; gu dun pha ithua ji hà ne nathek ne thuh shii ne alua mua gieng phro,” Jmagungde doh è nathek de lua ruii phro."},{"book":"Jon","chapter":"13","verse":"37","text":"Phithar è sai, Ithong, thuh shii gu nyie rek ne na rog shii alua mua phlei? Chiih-è gune na rog shii iy pha de nya saro mua phro!"},{"book":"Jon","chapter":"13","verse":"38","text":"Isu è chang, na ne izai gu rog shii iy pha nya saro gieng ne bey? Gu nathek shii izai yao: Khey a-èo ba pha ibi shii na ne gu shii athieg ro è ne uom chiieng yao ruii phro."}]}