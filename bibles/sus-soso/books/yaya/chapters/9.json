{"data":[{"book":"Yaya","chapter":"9","verse":"1","text":"Isa to nu kira xɔn, a naxa dɔnxui nde to naxan barixi dɔnxuya kui."},{"book":"Yaya","chapter":"9","verse":"2","text":"A fɔxirabirɛe naxa a maxɔrin, «Karamɔxɔ, nde xa yunubi a niyaxi yi xɛmɛ xa bari a dɔnxuxi, a tan ka a barimixie?»"},{"book":"Yaya","chapter":"9","verse":"3","text":"Isa naxa e yaabi, «A xa yunubi mu a ra, a barimixie fan gbe mu a ra. A rabaxi nɛ alako Ala xa wali xa makɛnɛn a xa fe kui."},{"book":"Yaya","chapter":"9","verse":"4","text":"Fanni kuye ibaxi, fo won xa n Xɛɛma xa wali raba, barima kɔɛ na fafe. A na so, mixi mu nɔma walide sɔnɔn."},{"book":"Yaya","chapter":"9","verse":"5","text":"N to na duniɲa ma yi ki, n tan nan na duniɲa naiyalanyi ra.»"},{"book":"Yaya","chapter":"9","verse":"6","text":"A na fala xanbi, Isa naxa dɛye bɔxun bɔxi, a bɛndɛ yogon a ra. A naxa na maso dɔnxui ya ma,"},{"book":"Yaya","chapter":"9","verse":"7","text":"a fa a fala a bɛ, «Sa i ya raxa Silɔmu ye yire.» Na Silɔmu xili nan falaxi e xa xui, «Xɛɛra». Na kui, dɔnxui naxa sa a ya raxa, a gbilen, a ya se toma."},{"book":"Yaya","chapter":"9","verse":"8","text":"A dɔxɔbooree nun naxee nu darixi a to ra kulɛ matide, e naxa a fala, «Yi xɛmɛ xa mu nu dɔxɔma be, a nu kulɛ mati?»"},{"book":"Yaya","chapter":"9","verse":"9","text":"Ndee naxɛ, «Iyo, a tan nan a ra.» Gbɛtɛe naxɛ, «Ade, e maniyaxi nɛ.» Kɔnɔ a tan xɛmɛ naxa wɔyɛn e bɛ, a a fala, «N tan nan yati a ra!»"},{"book":"Yaya","chapter":"9","verse":"10","text":"Na kui, e naxa a maxɔrin, «I ya fa rabɔɔxi di?»"},{"book":"Yaya","chapter":"9","verse":"11","text":"A naxa e yaabi, «Xɛmɛ naxan xili falama Isa, na nan bɛndɛ yogon dɛye ra, a a sa n ya ma, a fa a fala n bɛ, ‹Sa i ya raxa Silɔmu ye yire.› Na kui, n to sa n ya raxa, n naxa se to.»"},{"book":"Yaya","chapter":"9","verse":"12","text":"E naxa fa a maxɔrin, «Yi xɛmɛ na minden?» A naxa e yaabi, «N mu a kolon.»"},{"book":"Yaya","chapter":"9","verse":"13","text":"E naxa dɔnxui rayalanxi xanin Farisɛnie yire."},{"book":"Yaya","chapter":"9","verse":"14","text":"Isa dɛye masunbuxi bɛndɛ ra lɔxɔ naxɛ, a dɔnxui ya rabɔɔ, malabu lɔxɔɛ nan nu a ra."},{"book":"Yaya","chapter":"9","verse":"15","text":"Na kui, Farisɛnie fan naxa so a maxɔrinfe, a ya rabɔɔxi ki naxɛ. A naxa e yaabi, «A bɛndɛ yogonxi nan sa n ya ma, n e raxa, e se to.»"},{"book":"Yaya","chapter":"9","verse":"16","text":"Farisɛni ndee naxa a fala, «Yi xɛmɛ Isa, a mu kelixi Ala xa ma, barima a mu malabu lɔxɔɛ sɛriyɛ rabatuma.» Kɔnɔ gbɛtɛe nu a falama, «Yunubitɔɛ nɔma yi kaabanako mɔɔlie rabade?» Na kui, Farisɛnie mu nu lanxi e bore ma."},{"book":"Yaya","chapter":"9","verse":"17","text":"E man naxa dɔnxui rayalanxi maxɔrin, «A to i tan nan ya rabɔɔxi, I tan a xa fe toxi di?» A naxa e yaabi, «Namiɲɔnmɛ nan a ra.»"},{"book":"Yaya","chapter":"9","verse":"18","text":"Yuwifi kuntigie nu siikɛxi na dɔnxui xa fe ra. E mu nu a kolon xa dɔnxui yati yati nan nu a ra. Na kui, e naxa a barimixie xili,"},{"book":"Yaya","chapter":"9","verse":"19","text":"e e maxɔrin, «Wo xa di nan ya, wo naxan ma a a dɔnxuxi nan barixi? A ya fa rabɔɔxi di?»"},{"book":"Yaya","chapter":"9","verse":"20","text":"A barimixie naxa e yaabi, «Muxu a kolon, a muxu xa di nan a ra. Muxu man a kolon, a a barixi dɔnxuya nan kui."},{"book":"Yaya","chapter":"9","verse":"21","text":"Kɔnɔ a ya fa rabɔɔxi ki naxɛ, muxu mu na tan kolon. Muxu man mu a kolon mixi yo na rabaxi a bɛ. Wo a tan nan maxɔrin. Dimɛdi xa mu a ra, a yɛtɛ a xa dɛntɛgɛ sama.»"},{"book":"Yaya","chapter":"9","verse":"22","text":"A xa mixie na yaabi ti nɛ, barima e nu gaaxuxi Yuwifi kuntigie ya ra. Nee nu bara lan a ma a mixi yo naxan na a fala Isa Ala xa Mixi Sugandixi nan a ra, e xa tɔnyi dɔxɔ na kanyi ma a naxa so salide kui."},{"book":"Yaya","chapter":"9","verse":"23","text":"Na nan a niya a barimixie naxa a fala, «Dimɛdi xa mu a ra, wo a tan nan maxɔrin.»"},{"book":"Yaya","chapter":"9","verse":"24","text":"Na kui, Farisɛnie naxa na dɔnxui rayalanxi xili a firin nde, e a fala a bɛ, «I i kali Ala ra, i nɔndi fala. Muxu tan a kolon a yunubitɔɛ nan na na xɛmɛ ra.»"},{"book":"Yaya","chapter":"9","verse":"25","text":"A naxa e yaabi, «Xa yunubitɔɛ nan a ra, n tan mu a kolon. Kɔnɔ n fe keren tan kolon: N nu dɔnxuxi nɛ, kɔnɔ n ya bara fa se to.»"},{"book":"Yaya","chapter":"9","verse":"26","text":"E man naxa a maxɔrin, «A munse raba i ra? A i ya rabɔɔxi di?»"},{"book":"Yaya","chapter":"9","verse":"27","text":"A naxa e yaabi, «N ɲan bara na fala wo bɛ, kɔnɔ wo mu tin n xui ramɛde. Wo man fa wama n xa gbilen a ma munfe ra? Ka wo fan waxi findife a fɔxirabirɛe nan na?»"},{"book":"Yaya","chapter":"9","verse":"28","text":"E naxa a konbi, e a fala a bɛ, «I tan nan findixi a fɔxirabirɛ ra! Annabi Munsa fɔxirabirɛe nan na muxu tan na!"},{"book":"Yaya","chapter":"9","verse":"29","text":"Muxu a kolon tan, a Ala wɔyɛn nɛ Annabi Munsa bɛ, kɔnɔ yi xɛmɛ Isa tan, muxu mu a kelide kolon.»"},{"book":"Yaya","chapter":"9","verse":"30","text":"Xɛmɛ naxa e yaabi, «Fe makaabaxi nan ya! A bara n ya rabɔɔ, kɔnɔ wo tan mu a kelide kolon!"},{"book":"Yaya","chapter":"9","verse":"31","text":"Won a kolon tan, a Ala mu yunubitɔɛ xa duba tongoma. Naxan gaaxuma a ya ra, a a sago raba, a na nan xa maxandi suxuma."},{"book":"Yaya","chapter":"9","verse":"32","text":"Duniɲa birin a kolon mixi mu nɔma dɔnxui ya rabɔɔde naxan barixi dɔnxuya kui."},{"book":"Yaya","chapter":"9","verse":"33","text":"Xa yi xɛmɛ mu kelixi Ala xa ma nu, a mu nɔma fefe rabade.»"},{"book":"Yaya","chapter":"9","verse":"34","text":"E naxa a yaabi, «I tan naxan barixi yunubi kui, i waxi findife muxu karamɔxɔ ra?» E naxa fa a keri salide."},{"book":"Yaya","chapter":"9","verse":"35","text":"Isa to a mɛ, a e bara a keri salide, a naxa sa a fen, a a maxɔrin, «I danxaniyaxi Adama xa Di ma?»"},{"book":"Yaya","chapter":"9","verse":"36","text":"A naxa a yaabi, «Marigi, a fala n bɛ mixi naxan a ra, alako n xa danxaniya a ma.»"},{"book":"Yaya","chapter":"9","verse":"37","text":"Isa naxa a fala a bɛ, «I ɲan bara a to. A tan nan man wɔyɛnfe i bɛ yi ki.»"},{"book":"Yaya","chapter":"9","verse":"38","text":"A naxa a fala Isa bɛ, «Marigi, n bara danxaniya.» A fa a suyidi a bɛ."},{"book":"Yaya","chapter":"9","verse":"39","text":"Isa naxa a masen, «N faxi yi duniɲa ma mixie makiitife nan ma, alako dɔnxui xa se to, ya kanyi xa dɔnxu.»"},{"book":"Yaya","chapter":"9","verse":"40","text":"Farisɛni naxee nu na naa, e naxa a xui mɛ, e a maxɔrin, «Pe, dɔnxui nan na muxu fan na?»"},{"book":"Yaya","chapter":"9","verse":"41","text":"Isa naxa a masen e bɛ, «Xa dɔnxui nan na wo ra nu, yunubi mu luma wo ma. Kɔnɔ wo to a falama, a wo ya fan, wo xa yunubi bara lu wo ma.»"}]}