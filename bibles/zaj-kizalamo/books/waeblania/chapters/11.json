{"data":[{"book":"WAEBLANIA","chapter":"11","verse":"1","text":"Avo nhamanila nhegulo yake iyo kweli ya kija kitutamanila na lugubulo lwa gaja gatuleka kugona."},{"book":"WAEBLANIA","chapter":"11","verse":"2","text":"Sama ya nhamanila wahenga zetu watogoligwa na Mulungu."},{"book":"WAEBLANIA","chapter":"11","verse":"3","text":"Tweye tuvitanga kamba ulumwengu ulumbigwa na nhamanila kubitila mbuli ya Mulungu, avo gaja gotukona gatendigwa kulawa m'vinhu vileka koneka."},{"book":"WAEBLANIA","chapter":"11","verse":"4","text":"Sama ya nhamanila Abeli kamulavila Mulungu nhosa inogile kum'banza Kaini. Kubitila mbuli ino katogoligwa kuwa munhu yalibule uzenzeleganye, na Mulungu mwenyego kazitogola nhosa zake. Kadanganhika, ila kubitila nhamanila yake, tokiifunza mbaka lelo."},{"book":"WAEBLANIA","chapter":"11","verse":"5","text":"Nhamanila iyo imtendile Henoko sambiyadanganhike, ila kasoligwa na kugaligwa uchana ha Mulungu. Haduhu munhu yamonile kwavija Mulungu kamsola. Henoko kipigiti hanasoligwa, kapetigwa kamba munhu yamnogele Mulungu."},{"book":"WAEBLANIA","chapter":"11","verse":"6","text":"Haduhu munhu yodaha kumnogela Mulungu bila nhamanila, kwavija kila munhu yokwiza ha Mulungu kolondigwa yatogole kamba Mulungu kabaho na kowamoteza awo womzahila."},{"book":"WAEBLANIA","chapter":"11","verse":"7","text":"Nhamanila iyo imtendile Nuhu yaihulike nzuma ya mbuli zikwiza ziyalekile kuzona. Kamtogola Mulungu na kutenda safina iyo imkombole heyo na mulango wake, hakimambukizo ulumwengu utagusigwa, na Nuhu kapetigwa na Mulungu kuwa mwende sama ya nhamanila iyakalile nayo."},{"book":"WAEBLANIA","chapter":"11","verse":"8","text":"Nhamanila iyo imtendile Ablaham yatogole, ahaja viyalongeligwe na Mulungu yasegele yachole kuna iisi iyamduilile kamba komgwelela iwe uhazi wake. Kasegela kulawa muisi yake mwenyego bila kuvimanya kuja koyochola."},{"book":"WAEBLANIA","chapter":"11","verse":"9","text":"Sama ya nhamanila Ablaham kakala muihema muisi ya uhenza Mulungu iyekile nayo kilagano. Vivija milao ya hamwande Isaka na Yakobo, awo wakalile muihema kamba viyakalile Ablaham, wabokela uhazi kamba uno."},{"book":"WAEBLANIA","chapter":"11","verse":"10","text":"Kwavija Ablaham kakala yobeta Wambo dili na misingi ya digunge, dibunigwe na kuzengigwa na Mulungu."},{"book":"WAEBLANIA","chapter":"11","verse":"11","text":"Nhamanila iyo imtendile Ablaham yawe tata, hata kamba kakala m'vyele ng'hani na Sala mwenyego ikala havidahika kupata mwana. Kamtogola Mulungu kamba kakivikiza kilagano chake."},{"book":"WAEBLANIA","chapter":"11","verse":"12","text":"Hata kamba Ablaham kakala m'vyele ng'hani, kulawa munhu ino imwe wavumbuka wanhu bwando kamba nhondo za kuulanga vuzilibule mheta, na kamba misenga ya mumgwazo wa ibahali viilibule mheta."},{"book":"WAEBLANIA","chapter":"11","verse":"13","text":"Wanhu wose wano wadanganhika kuno wali na nhamanila bila kubokela kilagano chao, ila wachona kilagano chao kutalitali na kukideng'hela. Watogola kamba hewo wakala wahenza na wabita nzila hano muulumwengu."},{"book":"WAEBLANIA","chapter":"11","verse":"14","text":"Wanhu wolonga mbuli kamba zino wolagusa kamba wozahila isi yao wenyego."},{"book":"WAEBLANIA","chapter":"11","verse":"15","text":"Hewo hawakalile wogendelela kugelegeza isi iwailekile. Kamba wahatendile avo, wahabweleganye."},{"book":"WAEBLANIA","chapter":"11","verse":"16","text":"Ila wakala woibeta isi inogile ng'hani, isi ya kuulanga. Na Mulungu honile kinyala kukemigwa Mulungu wao, kwavija kawatendela wambo dinogile ng'hani kuulanga sama yao."},{"book":"WAEBLANIA","chapter":"11","verse":"17","text":"Nhamanila imtenda Ablaham yamulave Isaka kipigiti Mulungu viyamgezile. Ablaham kakala imwe wa awo wabokele kilagano, hata avo katogola kumulava nhosa mwanage yali yeiyeka,"},{"book":"WAEBLANIA","chapter":"11","verse":"18","text":"hata kamba Mulungu kamulongela, “Lukolo lunikile kilagano nagwe kolupata kubitila Isaka.”11:18 Mbuli zino zolawa mkitabu cha MWANDUSO 21:12."},{"book":"WAEBLANIA","chapter":"11","verse":"19","text":"Ablaham kakala yogelegeza kamba Mulungu kodaha kumzusa munhu kulawa mkudanganhika, na kamba vija viyalongile, kampata Isaka mwanage kulawa mkudanganhika."},{"book":"WAEBLANIA","chapter":"11","verse":"20","text":"Nhamanila iyo imtendile Isaka yawamoteze Yakobo na Esau, yowapetela vija vondawawe mazua ga haulongozi."},{"book":"WAEBLANIA","chapter":"11","verse":"21","text":"Nhamanila iyo imtendile Yakobo yawamoteze wana wose wa Usufu kipigiti viyalondile kudanganhika. Na kamtambikila Mulungu kuno yasagamile fimbo yake ya kutembelela."},{"book":"WAEBLANIA","chapter":"11","verse":"22","text":"Nhamanila iyo imtendile Usufu yawalongele Waislaeli wokwiza kusegela kulawa Misili kipigiti viyakalile behi na kudanganhika na kuwalongela vija vowolondigwa wamzike."},{"book":"WAEBLANIA","chapter":"11","verse":"23","text":"Nhamanila iyo iwatendile tata na mamaake Musa wamfise heyo milenge midatu songela viyavumbuke kwavija wamona mwana ija kakala yanogile ng'hani, na hawadumbile kugadulukila malagizo ga mndewa wa isi ya Misili."},{"book":"WAEBLANIA","chapter":"11","verse":"24","text":"Nhamanila iyo imtendile Musa kipigiti viyakulile yaleme kukemigwa mwana wa biti Falao."},{"book":"WAEBLANIA","chapter":"11","verse":"25","text":"Kasagula kugaya hamoja na wanhu wa Mulungu kubanza kunogelwa na umwilile wa vilozo mkipigiti kiguhi."},{"book":"WAEBLANIA","chapter":"11","verse":"26","text":"Kakala yogelegeza kamba vinoga kugeligwa kinyala sama ya Kilisto kubanza kupata ugoli wose wa Misili, kwavija meso gake galola kuulongozi kuna inhunza ya kumwande."},{"book":"WAEBLANIA","chapter":"11","verse":"27","text":"Nhamanila iyo imtendile Musa yasegele Misili bila kudumba lusango lwa mndewa wa isi ya Misili. Heyo habwelile kuchugu kwavija kamona Mulungu ayo yoleka koneka na meso."},{"book":"WAEBLANIA","chapter":"11","verse":"28","text":"Nhamanila iyo imtendile Musa yaisongeze Pasaka na ndagizi ya kubaka mulopa mzinyivi giladi msenga wa Mulungu wa kuulanga yagweleligwe udaho wa kukoma sambiyawakome wana wa udele wa Waislaeli."},{"book":"WAEBLANIA","chapter":"11","verse":"29","text":"Nhamanila iyo iwatendile wanhu wakanhize Bahali Indung'hu kamba wobita muisi inyalile, ila Wamisili viwagezile kutenda avo, wadanganhikila mmazi."},{"book":"WAEBLANIA","chapter":"11","verse":"30","text":"Nhamanila iyo itendile konhi da wambo da Yeliko digwe, kipigiti wanhu viwamambukize kudizunguluka mazua saba."},{"book":"WAEBLANIA","chapter":"11","verse":"31","text":"Sama ya nhamanila Lahabu, ija imtwanzi yakalile yotenda ugoni ndwanga, hakomigwe na awo wamdulukile Mulungu kwavija kawabokela goya visepi."},{"book":"WAEBLANIA","chapter":"11","verse":"32","text":"Avo nilonge choni? Kipigiti kimala cha kuwapetela mbuli za Gidioni, Balaka, Samsoni, Yefta, Daudi, Samweli, na wahokozi,"},{"book":"WAEBLANIA","chapter":"11","verse":"33","text":"awo kubitila nhamanila wazihuma ndewa, wasegeza uzenzeleganye, na wabokela gaja gawailagane na Mulungu. Wainuniza milomo ya simba,"},{"book":"WAEBLANIA","chapter":"11","verse":"34","text":"wauzima moto ukwaka, wahonyokwa na ng'hali za mizele, na udonhi wao ugaluka mhiko. Wawa wanhu wene mhiko kuna ing'hondo na kuwahuma asikali wa isi za kutali."},{"book":"WAEBLANIA","chapter":"11","verse":"35","text":"Watwanzi wawabokela wanhu zao wadanganhike wazusigwe na kuwa wagima kabili."},{"book":"WAEBLANIA","chapter":"11","verse":"36","text":"Wayagwe watendeligwa uponela na kulanhigwa na hata kufungigwa na minyolo na kugeligwa mkifungo."},{"book":"WAEBLANIA","chapter":"11","verse":"37","text":"Wakomigwa mkutoigwa na mabwe, wakanhigwa na misumeno, wakomigwa na mizele, watembela kuno wavalile mikwembe ya menhe na ng'hondolo, wakala wakumbulu, wagazigwa, na watendeligwa gehile."},{"book":"WAEBLANIA","chapter":"11","verse":"38","text":"Wanhu wano wakala wanogile ng'hani na ulumwengu haulumbile kukala na wanhu wano. Wazungulukazunguluka muluwala na mmigongo, muna zimhango na mmikolongo ya isi."},{"book":"WAEBLANIA","chapter":"11","verse":"39","text":"Wanhu wano wose wapata nhogolwa inogile sama ya nhamanila yao, hata avo haduhu hata munhu imwe mmwanza wao yapatile kija kiwailagane na Mulungu."},{"book":"WAEBLANIA","chapter":"11","verse":"40","text":"Kwavija Mulungu kakala yogesa kinhu kinogile ng'hani sama yetu tweye, avo woleka kuhungula hanhu kipigiti vondatuleke kuhungula hanhu."}]}