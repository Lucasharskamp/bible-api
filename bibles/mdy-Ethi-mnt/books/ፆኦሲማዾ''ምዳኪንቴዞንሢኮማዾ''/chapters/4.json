{"data":[{"book":"ፆኦሲ ማዾ''ም ዳኪንቴዞንሢኮ ማዾ''","chapter":"4","verse":"1","text":"ጴፂሮሴና ዮሓኒሴና ዴሮ''ም ኬኤዛ ጎይሣ ዓኣንቴ፥ ቄኤሶና"},{"book":"ፆኦሲ ማዾ''ም ዳኪንቴዞንሢኮ ማዾ''","chapter":"4","verse":"2","text":"ዬንሢ ላምዖ ዳኪንቴዞንሢ ዬሱሴኮ ሓይባ''ፓ ዔቂፆ ዛሎ'' ዒኢካ ዓሶ ዔርዜሢሮ፤ ሓሣ ዬያጉዲ ሓይቄ ዓሶኮ ዔቂሢ ዓኣያ ማዔሢ ዓሶም ፔጋሲ ኬኤዜሢሮ ዔያታ ዻጋና ጎሪ''ንቴኔ።"},{"book":"ፆኦሲ ማዾ''ም ዳኪንቴዞንሢኮ ማዾ''","chapter":"4","verse":"3","text":"ሓሣ ዔያቶ ዓርቄኔ፤ ዒማ''ና ሳዓ ዓሜ''ያታሢሮ ሳዓ ካራንዳኣና ቱኡዞ ማኣራ ቱኪ'' ዎይሤኔ።"},{"book":"ፆኦሲ ማዾ''ም ዳኪንቴዞንሢኮ ማዾ''","chapter":"4","verse":"4","text":"ያዒ ማዔቶዋ ዔያታ ኬኤዜ ቃኣሎ'' ዋይዜ ዓሶይዳፓ ሚርጌሢ ኪሪስቶሴ ጉሙርቄኔ፤ ዬማና ኪሪስቶሴ ጉሙርቃ ዓቲንቆኮ ፓይዳ'' ዶንጎ ሺያ ባንሢ ዼ'ግ ጌዔኔ።"},{"book":"ፆኦሲ ማዾ''ም ዳኪንቴዞንሢኮ ማዾ''","chapter":"4","verse":"5","text":"ዚሮ ጉቴ''ሎ ዓይሁዶ ዓሶኮ ሱኡጎና ጪሞ ማዔ ዓሶና ሙሴ ዎጎ ዔርዛ ዓሶና ዎላ'' ዬሩሳላሜይዳ ቡኪንቴኔ።"},{"book":"ፆኦሲ ማዾ''ም ዳኪንቴዞንሢኮ ማዾ''","chapter":"4","verse":"6","text":"ዒኢካ ቡኬ ዓሶ ባኣካ'' ቄኤሶ ቢያኮ ሱኡጋሢ ማዔ፥ ሃኣናንታ ቃያፓንታ ዮሓኒሴንታ ዒስኪንዲሮሴንታ ቄኤሶ ሱኡጋሢኮ ዒጊኖ ማዔ ዓሳኣ ዓኣኔ።"},{"book":"ፆኦሲ ማዾ''ም ዳኪንቴዞንሢኮ ማዾ''","chapter":"4","verse":"7","text":"ዬካፓ ዔያታ ላምዖ ዳኪንቴዞንሢ ዔኪ ሙኪ ዔያቶ ባኣካ'' ዔቂሳዖ፦ «ሓያ ዒንሢ ዓይጎ ዎልቄና ሓሣ ዖ ሱ'ንሢና ማዼይ?» ጌዒ ዖኦጬኔ።"},{"book":"ፆኦሲ ማዾ''ም ዳኪንቴዞንሢኮ ማዾ''","chapter":"4","verse":"8","text":"ዬማና ጴፂሮሴ ዓያና ጌኤሺ ቢታንቶ ዴሞ ጌሊ፦ «ዒንሢ ዴሮ''ኮ ሱኡጎና ጪሞ ማዔ ዓሳ!"},{"book":"ፆኦሲ ማዾ''ም ዳኪንቴዞንሢኮ ማዾ''","chapter":"4","verse":"9","text":"ኑኡኒ ሓኖ'' ዖኦጪንታሢ ፔቴ'' ዎቦ ዓሢም ኮሺ ባኣዚ'' ማዺንቴሢሮና ሓሣ ዒዚ ዎይቲ ዻቄታቶዋ ዬኖ ዛሎ''ሮ ማዔቶ፥"},{"book":"ፆኦሲ ማዾ''ም ዳኪንቴዞንሢኮ ማዾ''","chapter":"4","verse":"10","text":"ሓይ ዓሢ ዻቂ ዒንሢ ቤርታ ዔቄሢ፦ ዒንሢ ሱፄሢ ሓሣ ፆኦሲ ሓይባ''ፓ ዔቂሴሢ፥ ናዚሬቶ ዬሱስ ኪሪስቶሴ ሱ'ንፆና ማዔያታሢ ዒንሢንታ ዒስራዔኤሌ ዴሮ'' ቢያሢም ዔርቴያ ማዖንጎ።"},{"book":"ፆኦሲ ማዾ''ም ዳኪንቴዞንሢኮ ማዾ''","chapter":"4","verse":"11","text":"ዒንሢ ማኣሮ ማዣ ዓሳ ቦሂ ኬኤሬ ሹጫሢ ዒዛኬ፤ ጋዓንቴ ዒዚ ማኣሮ ዶዲሺ ዓርቃ ሄላ''ሢ ማዔኔ።"},{"book":"ፆኦሲ ማዾ''ም ዳኪንቴዞንሢኮ ማዾ''","chapter":"4","verse":"12","text":"ዬያሮ ዻቂንታ ዒዛና ማዓንዳፓዓቴም ሜሌ'' ዓይጎ ዓሲናታዖ ባኣሴ፤ ዓይጎሮ ጌዔቶ ኑ ዻቃኒ ኮይሳያ ሓሣ ፆኦሲ ዓሲም ዒንጌ ሱ'ንሢ ዒዛ ሱ'ንፆይዳፓ ዓታዛ ዓጮ'' ቢያይዳ ዖኦኒያ ባኣሴ» ሂዚ ጌዔኔ።"},{"book":"ፆኦሲ ማዾ''ም ዳኪንቴዞንሢኮ ማዾ''","chapter":"4","verse":"13","text":"ዎጎ ዎጋ ዓሳ ጴፂሮሴና ዮሓኒሴና ዒጊጩዋዖ ቢያ ባኮ ጎናሲ ኬኤዛሢ ዛጌ ዎዶ''ና ዔርዞ ማኣሮ ጌሊባኣ፥ ጉሪ ዓሲታሢ ዔያቶ ዔራያታሢሮ ዲቃቲ ሄርሻዖ፥ ዔያታ ዬሱሴና ዎላ'' ዓኣያ ማዔሢ ዔሬኔ።"},{"book":"ፆኦሲ ማዾ''ም ዳኪንቴዞንሢኮ ማዾ''","chapter":"4","verse":"14","text":"ዻቄ ዓሢያ ጴፂሮሴና ዮሓኒሴና ኮራ ዔቂ ዓኣሢ ዛጋዖ ጎዖንዶ ጎይሢ ዔያታ ባይዜኔ።"},{"book":"ፆኦሲ ማዾ''ም ዳኪንቴዞንሢኮ ማዾ''","chapter":"4","verse":"15","text":"ዬያሮ ዎጎ ዎጎ ቤዞይዳፓ ዻካ''ሮ ዔያቶ ሺኢሻዖ ሂዚ ጌዒ ዔያታ ዞርቴኔ።"},{"book":"ፆኦሲ ማዾ''ም ዳኪንቴዞንሢኮ ማዾ''","chapter":"4","verse":"16","text":"«ዓካሪ ሓንሢ ዓሶንሢ ኑ ዎዶ''ንዶይ? ሓይ፥ ፆኦሲ ዎልቄና ማዺንታ ዼኤፖ ዓኮ ባካ ዔያቶ ዛሎ''ና ማዺንቴሢ ዬሩሳላሜ ዓጫ'' ናንጋ ዓሶም ቢያ ዋይዚንቴኔ፤ ዬያሮ ኑ ዔሩዋሴ ጋዓኒ ዳንዳዑዋሴ፤"},{"book":"ፆኦሲ ማዾ''ም ዳኪንቴዞንሢኮ ማዾ''","chapter":"4","verse":"17","text":"ጋዓንቴ ዴሮ'' ባኣካ'' ሓይ ዳልጊ ዴንዱዋንቴ ሓካፓ ሴካ ዬሱሴ ሱ'ንፆ ዔኤሊ'' ዖኦማኣ ዔያታ ዔኤቢ ኬኤዙዋጉዲ ‹ዒንሢና ዔሩዋቴ!› ኑ ጋዓንዳኔ» ጌዔኔ።"},{"book":"ፆኦሲ ማዾ''ም ዳኪንቴዞንሢኮ ማዾ''","chapter":"4","verse":"18","text":"ዬካፓ ዔያታ ጴፂሮሴና ዮሓኒሴና ዔኤላ''ዖ ዬሱሴ ሱ'ንፆ ዔኤሊ'' ፔቴ''ታዖ ዔኤቢ ኬኤዙዋጉዲና ሃሣ ዔርዙዋጉዲ ኮሺ'' ላቲ'' ዓይሤኔ።"},{"book":"ፆኦሲ ማዾ''ም ዳኪንቴዞንሢኮ ማዾ''","chapter":"4","verse":"19","text":"ጴፂሮሴና ዮሓኒሴና ጋዓንቴ ማሃዖ፦ «ፆኦሲም ዓይሢንቲፃፓ ባሼ ዒንሢም ዓይሢንቲሢ ፆኦሲ ቤርቶይዳ ኮይሳያዳ? ዒንሢ ሂንዳ ዒንሢ ቶኦኪና ዎጉዋቴ።"},{"book":"ፆኦሲ ማዾ''ም ዳኪንቴዞንሢኮ ማዾ''","chapter":"4","verse":"20","text":"ኑም ጋዓንቴ ዛጌሢና ዋይዜሢና ኬኤዚሢ ሓሺ''ንታዓኬ» ጌዔኔ።"},{"book":"ፆኦሲ ማዾ''ም ዳኪንቴዞንሢኮ ማዾ''","chapter":"4","verse":"21","text":"ዴሮ''ኮ ሱኡጎና ዎጎ ዎጋ ዓሶና ጴፂሮሴና ዮሓኒሴናይዳ ጌስቲ ዎጎንዶ ባኣዚ'' ዴንቂባኣሢሮ ዴሮ''ዋ ሃሣ ዔያታ ዒጊጬሢሮ ጊንሣ ሓሣ «ዒንሢና ዔሩዋቴ» ጌዒ ላታ''ዖ ሓሼ''ኔ። ዓይጎሮ ጌዔቶ ዴራ'' ማዺንቴ ባኮሮ ፆኦሲ ጋላታያ ማዔሢሮኬ።"},{"book":"ፆኦሲ ማዾ''ም ዳኪንቴዞንሢኮ ማዾ''","chapter":"4","verse":"22","text":"ዬያ ፆኦሲ ዎልቆና ማዺንቴ ዓኮ ባኮና ዻቄ ዓሢኮ ሌዓ ዖይዲታሚ''ፓ ዑሣኬ።"},{"book":"ፆኦሲ ማዾ''ም ዳኪንቴዞንሢኮ ማዾ''","chapter":"4","verse":"23","text":"ጴፂሮሴና ዮሓኒሴና ቡሊ''ንቲ ኪሪስቶሴ ጉሙርቃዞንሢ ኮራ ሙካዖ ቄኤሶኮ ሱኡጎና ዓይሁዶ ዓሶኮ ጪሞና ዔያቶ ኮራ ጌዔ ባኮ ቢያ ኬኤዜኔ።"},{"book":"ፆኦሲ ማዾ''ም ዳኪንቴዞንሢኮ ማዾ''","chapter":"4","verse":"24","text":"ዔያቶኮ ላጎንሢያ ዬያ ዋይዛዖ ዑኡዞ ፔኤሲ'' ዼ'ጊዲ ፆኦሲ ሂዚ ጌዒ ሺኢቄኔ፦ «ጫሪንጮንታ ሳዖንታ ባዞ''ንታ ሃሣ ዬያ ባኮ ቢያይዳ ዓኣ ባኮ ቢያ ዎይሣሢና ማዤ ጎዳሢዮ!"},{"book":"ፆኦሲ ማዾ''ም ዳኪንቴዞንሢኮ ማዾ''","chapter":"4","verse":"25","text":"ዓያኖ ጌኤዣ ማኣዴ''ም ማዻ ኔ ዓይላ''ሢ፥ ኑ ዓዳሢ ዳውቴ ዛሎ''ና፦"},{"book":"ፆኦሲ ማዾ''ም ዳኪንቴዞንሢኮ ማዾ''","chapter":"4","verse":"26","text":"ሳዖኮ ካኣታ'' ዎሊ ጊንፆ ዔቂ"},{"book":"ፆኦሲ ማዾ''ም ዳኪንቴዞንሢኮ ማዾ''","chapter":"4","verse":"27","text":"ሓሣ ዔያታ ጋዓዖ፦ «ጎኔና ሄሮዲሴንታ ጴንፆስጲላፆሴንታ ዓይሁዴ ማዒባኣ ዓሶንታ ዒስራዔኤሌ ዴሮ''ንታ ዎላ'' ሓኖ'' ካታሜሎይዳ ቡኪንቲ ኔኤኒ ሜሲሔ ማሄ ኔኤም ማዻ፥ ዱማዼ፥ ዬሱሴ ዑፆይዳ ዔቄኔ።"},{"book":"ፆኦሲ ማዾ''ም ዳኪንቴዞንሢኮ ማዾ''","chapter":"4","verse":"28","text":"ያዺ ዔያታ ማዼሢ' ቤርታዺ ኔኤኒ ኔ ዎልቆና ሓሣ ኔ ማሊፆና ማሌ ባኮ ኩንሣኒኬ፤"},{"book":"ፆኦሲ ማዾ''ም ዳኪንቴዞንሢኮ ማዾ''","chapter":"4","verse":"29","text":"ሓሢያ ጎዳሢዮ! ዔያቶኮ ዚርቂፆ ዋይዜ፤ ኔኤም ማዻ ዓይላ'' ቃኣሎ'' ኔኤሲ'' ዒጊቹሞ ባኣያ ጫርቂ ኬኤዛንዳጉዲ ማዼ፤"},{"book":"ፆኦሲ ማዾ''ም ዳኪንቴዞንሢኮ ማዾ''","chapter":"4","verse":"30","text":"ኔኤም ዱማዺ ማዻ፥ ዬሱሴ ሱ'ንፆና ሃርጊንቴ ዓሳ ዻቃንዳጉዲና ሓሣ ኔ ዎልቆና ማዺንታ ዓኪ ባኣዚ''ና ማላታና ማዺንታንዳጉዲ ዎልቆ ኔኤሲ'' ዻዌ» ጌዒ ሺኢቄኔ።"},{"book":"ፆኦሲ ማዾ''ም ዳኪንቴዞንሢኮ ማዾ''","chapter":"4","verse":"31","text":"ሺኢቂ ዔያታ ጋፓማና ዔያታ ዓኣ ቤዛ ዓጊፄኔ፤ ጉቤሢ ዬማና ዓያና ጌኤሺ ቢታንቶ ዴሞ ጌሌኔ፤ ፆኦሲኮዋ ቃኣሎ'' ዔያታ ዒጊቹሞ ባኣያ ጫርቂ ኬኤዜኔ።"},{"book":"ፆኦሲ ማዾ''ም ዳኪንቴዞንሢኮ ማዾ''","chapter":"4","verse":"32","text":"ኪሪስቶሴ ጉሙርቃ ዓሶኮ ቢያ ፔቴ'' ዒኔና ፔቴ'' ማሊሢና ዓኣኔ፤ ዖና ማዔቶዋ «ሃይ ታኣሮኬ» ጋዓ ባኣዚ'' ባኣሴ፤ ዔያቶኮ ዓኣ ባካ ቢያ ፔቴ''ይዳኬ፤"},{"book":"ፆኦሲ ማዾ''ም ዳኪንቴዞንሢኮ ማዾ''","chapter":"4","verse":"33","text":"ዳኪንቴዞንሢያ ጎዳ ዬሱሴኮ ሓይባ''ፓ ዔቂፆ ዼኤፒ ዎልቄና ማርካዺ ኬኤዛኔ፤ ፆኦሲያ ዔያቶ ቢያሢም ሚርጌ ዼኤፒ፥ ኮሺ ማዾ ማዻኔ።"},{"book":"ፆኦሲ ማዾ''ም ዳኪንቴዞንሢኮ ማዾ''","chapter":"4","verse":"34","text":"ሳዓታቶዋ ማኣሪታቶዋ ዔያቶኮ ዓኣ ባኮ ቢያ ሻንቺ ሻንቺ ሚኢሾ ዔኪ ሙኪ ፔቴ''ይዳ ጌሢ ማኣዲ''ንታሢሮ ዔያቶ ባኣኮ''ይዳ ፔቴ''ታዖ ሜታዻ ዓሲ ባኣሴ።"},{"book":"ፆኦሲ ማዾ''ም ዳኪንቴዞንሢኮ ማዾ''","chapter":"4","verse":"35","text":"ሚኢሾ ዔያታ ዔኪ ሙካዖ ዳኪንቴዞንሢም ዒንጋኔ፤ ዬያሮ ፔቴ'' ፔቴ''ሢም ኮይሳሢጉዴያ ጊሽኪንታኔ።"},{"book":"ፆኦሲ ማዾ''ም ዳኪንቴዞንሢኮ ማዾ''","chapter":"4","verse":"36","text":"ቆጲሮሴ ጌይንታ ዓጪዳ ሾይንቴ ዮሴፔ ጌይንታ ፔቴ'' ሌዊ ፃጳፓ ማዔስኬያ ዓኣኔ፤ ዳኪንቴዞንሢያ ዒዛኮ ሱ'ንፆ «ባርናባሴ» ጋዓኔ። ዬኖኮ ቡሊ''ፃ «ዶዲሻ ናይ» ጌይሢኬ።"},{"book":"ፆኦሲ ማዾ''ም ዳኪንቴዞንሢኮ ማዾ''","chapter":"4","verse":"37","text":"ዒዚያ ፔኤኮ ሳዖ ሻንቺ ሚኢሾ ዔኪ ሙኪ ዳኪንቴዞንሢም ዒንጌኔ።"}]}