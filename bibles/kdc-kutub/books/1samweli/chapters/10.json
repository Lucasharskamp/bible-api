{"data":[{"book":"1 Samweli","chapter":"10","verse":"1","text":"Samweli kasola tabatilo ndodo ya mavuta na kamgidila Sauli kudipala, kamnonela na kamulongela, “Mndewa Imulungu kakusagula uwe kilongozi wa wanhu zake."},{"book":"1 Samweli","chapter":"10","verse":"2","text":"Lelo twahailaga kowating'hanila wanhu wabili behi na panga da Laheli kuna imbaka ya isi ya Benjamini ako Selisa na hewo okulongela kamba waja ivihongwe omuwazahila oneka na tatako kaleka kugelegeza ivihongwe sambi kokugelegeza gweye na kolonga, ‘Nhendeze mbaka nimpate mwanangu?’"},{"book":"1 Samweli","chapter":"10","verse":"3","text":"“Abaho wahavika kuna idibiki da mwaloni ako Taboli, hanhu aho kowating'hana wambigalo wadatu ochola kumulavila nhosa Imulungu, ako Beseli. Imoja kapapa wana mbuzi wadatu, na wakabili kapapa magate madatu na wakadatu kapapa mfuko wa ng'hwembe wa divai."},{"book":"1 Samweli","chapter":"10","verse":"4","text":"Okulamusa na okugwaa magate mabili na gweye ugabokele kulawa mmakono gao."},{"book":"1 Samweli","chapter":"10","verse":"5","text":"“Abaho uchole Gibea Elohimu, hanhu aho hana ing'hambi ya Wafilisiti. Vonda wingile kudibuga koditing'hana bumbila da watula ndagu olawa kutambika, na kuno kilimba na ngoma na kilongelonge na bango vikala vitowigwa kuulongozi wao viwakalile olagula."},{"book":"1 Samweli","chapter":"10","verse":"6","text":"Abaho Loho wa Mndewa Imulungu kokwizila kwa nguvu na gweye kosonga kulagula hamoja na hewo, na gweye kokuwa munhu iyagwe."},{"book":"1 Samweli","chapter":"10","verse":"7","text":"Avo vahakulawilila vinhu avo, chochose chuulonda kutenda, kitende kwavija Imulungu kahamoja na gweye."},{"book":"1 Samweli","chapter":"10","verse":"8","text":"“Ulongole ukanibete kudibuga da Giligali. Niye nokwiza kulava nhosa za kusoma moto na nhosa za kugala kuilumba, lakini umbete aho kwa siku saba mbaka vonda nize kukulongela chaukutenda.”"},{"book":"1 Samweli","chapter":"10","verse":"9","text":"Sauli viyamulekile Samweli, Imulungu kamtenda Sauli yawe na moyo unogile. Gaja gose gayalongeligwe na Samweli galawilila siku didija."},{"book":"1 Samweli","chapter":"10","verse":"10","text":"Viwavikile Gibea, waditing'hana bumbila da watula ndagu na Loho wa Imulungu kamwizila kwa nguvu, bahaja Sauli kasonga kulagula hamoja na iwatula ndagu."},{"book":"1 Samweli","chapter":"10","verse":"11","text":"Wanhu wamjuwile Sauli aho umwaka, viwamone kolagula waiuza, “Kimulawila choni mwanage Kishi? Vino Sauli nayo imoja wa iwatula ndagu?”"},{"book":"1 Samweli","chapter":"10","verse":"12","text":"Munhu imoja kulawa kudibuga dijo kauza, “Tatao nani?” Avo kulawilila ulonzi, “Vino Sauli nayo imoja wa watula ndagu?”"},{"book":"1 Samweli","chapter":"10","verse":"13","text":"Sauli viyamambukize kulagula kachola ihanhu ha kutambikila."},{"book":"1 Samweli","chapter":"10","verse":"14","text":"Avo, tatake mdodo Sauli viyamonile Sauli na msang'hanaji wake kamuuza, “Mukala kwahi?”"},{"book":"1 Samweli","chapter":"10","verse":"15","text":"Tatake mdodo kamulongela, “Nongela Samweli kakulongela choni?”"},{"book":"1 Samweli","chapter":"10","verse":"16","text":"Sauli kamwidika, “Katulongela vihongwe oneka.” Lakini Sauli hamulongele kamba Samweli kamulongela kokuwa mndewa."},{"book":"1 Samweli","chapter":"10","verse":"17","text":"Avo Samweli kawakema wanhu wose waiting'hane hamoja ako Misipa kuulongozi wa Mndewa Imulungu."},{"book":"1 Samweli","chapter":"10","verse":"18","text":"Viwaiting'hane kawalongela, “Mndewa Imulungu, Imulungu wa Izilaeli kolonga vino, ‘Niwalava Waizilaeli kulawa mwiisi ya Misili, niwahonya kulawa mmakono ga Wamisili na iwandewa wose wawadununze.’"},{"book":"1 Samweli","chapter":"10","verse":"19","text":"Lakini sambi mmulema Imulungu wenu, yakuhonyeni mmagazo genu na madununzo genu na mweye mulonga molonda mndewa. Avo izoni kuulongozi wa Mndewa Imulungu kwa makabila genu na kwa ng'holo zenu ili mndewa wenu yasaguligwe.”"},{"book":"1 Samweli","chapter":"10","verse":"20","text":"Abaho Samweli kadigala behi yake kila kabila mna gamakabila gose ga Izilaeli, na simbi idigwila kabila da Benjamini."},{"book":"1 Samweli","chapter":"10","verse":"21","text":"Samweli kazigala behi yake ng'holo zose zili mna dikabila da Benjamini, na lukolo lwa Matili lusaguligwa kwa simbi, abaho Sauli mwanage Kishi kasaguligwa kwa simbi. Lakini viwamzahile Sauli hawamonile bule."},{"book":"1 Samweli","chapter":"10","verse":"22","text":"Avo wamuuza Mndewa Imulungu kabili, “Kuna munhu iyagwe kokwiza?”"},{"book":"1 Samweli","chapter":"10","verse":"23","text":"Avo wachola kumpekula na kumgala kuulongozi. Viyemile hamoja na wayage koneka mtali kubanza iwanhu wose na wakala omvika mmaega."},{"book":"1 Samweli","chapter":"10","verse":"24","text":"Samweli kawalongela iwanhu wose, “Mmona imunhu ino iyasaguligwe na Mndewa Imulungu? Kuduhu munhu yoigala na heyo mna iwanhu wose.”"},{"book":"1 Samweli","chapter":"10","verse":"25","text":"Samweli kawalongela iwanhu wose udahi na sang'hano za mndewa, kazandika mna ikitabu na kakika kuulongozi wa Mndewa Imulungu, labaho Samweli kawalaga wanhu wose wasegele kila munhu ukae kumwake."},{"book":"1 Samweli","chapter":"10","verse":"26","text":"Vivija Sauli kachola ukae kumwake ako Gibea hamoja na wambigalo wene nguvu wakwasigwe mizoyo yao na Imulungu."},{"book":"1 Samweli","chapter":"10","verse":"27","text":"Lakini wanhu watatali walonga, “Vino munhu ino kodaha kutukombola?” Wambezeli Sauli na hawamgwelele nhunza yoyose, lakini Sauli kanyamala tuluu."}]}