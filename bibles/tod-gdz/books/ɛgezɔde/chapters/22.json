{"data":[{"book":"Ɛgezɔde","chapter":"22","verse":"1","text":"Ni unma nui a zona unma wosuʋɛ ga maaɓaai, nu doɠa, é za, ti la ɠɛa ga sɔba nu ɲɛgɛlɛin, tɔun tetema saa vai zu."},{"book":"Ɛgezɔde","chapter":"22","verse":"2","text":"Kɛlɛ ni foloi a tɛɛna, ta ɠɛ ga sɔba nu tɔun tetemazu paa vai zu."},{"book":"Ɛgezɔde","chapter":"22","verse":"3","text":"Ni nii é unmaai, nikɛi ɓaa soovalegi, ɓaa baalagi, naa ɠa dɛ vulua zea, toɠa naa ʋotogi ve ga ma ʋɛɛdai."},{"book":"Ɛgezɔde","chapter":"22","verse":"4","text":"Ni zunui ta a faa zuɠoloɠolo kɛɛna kpalagi ta zu, ɓaa kpelei ta zu, é ɓe ná-toganiiti ba, ti daami wo seiɲɔɠɔi ná-kpalagi zu, toɠa ma vaa zu ɓɛtɛi ɠɛ ga ná-kpalagi zu ani ʋagɔi, ɓaa ná-leezɛn ɓelei zu ani ʋagɔi."},{"book":"Ɛgezɔde","chapter":"22","verse":"5","text":"Ni abui a leʋena, é so dɔɓɔi ʋa, moloi nii daa ga ɓelee, é so naama ɠilii ʋa, ɓaa nii é ma ɓaɠai ɠa, ɓaa é kpalagi ɠala, zɔi é abui loga, naa ɠa naama vai ɓɛtɛ ga é potogi ve."},{"book":"Ɛgezɔde","chapter":"22","verse":"6","text":"Ni nui ta a walii ɓaa ani ɠiligaa ɠalivaana nui ta ma ga é makɛ, ni ta ti unmana naa ná-pɛlɛi wu, unma nui ɠa ma ʋɛɛdai ɠaaɠale ma, ni ta sona."},{"book":"Ɛgezɔde","chapter":"22","verse":"7","text":"Ni unma nui la zoni, pɛlɛ nui ɠa lo GALA gaazu, é dɛɛ ga é la yeezeelini seiɲɔɠɔi ɠɔligi ma."},{"book":"Ɛgezɔde","chapter":"22","verse":"8","text":"Maaɠaali vaa kpein, é lo nikɛ vaa ʋa, ɓaa soovale faa, ɓaa baala faa, ɓaa seɠe vaa, ɓaa tooya ani vaa, nii nu a ɠɛ ma: «Nii ʋe,» naama nu zeizu felegɔiti ta-vai laa ɠa zeeli GALA ma. Zɔi GALA ga peelalana, naa ɠa seiɲɔɠɔi nɔnɔi ɠaaɠale ma ga ma ʋɛɛdai."},{"book":"Ɛgezɔde","chapter":"22","verse":"9","text":"Ni nui ta a soovale, ɓaa nikɛi, ɓaa baalagi, ɓaa togani nɔpɛ feena nui ta ya ga é makɛ ba, suai zɛba é za, ɓaa nata ɠale ba, ɓaa é ɲɛɛlɛ, nu nɔpɛ ge la kaani,"},{"book":"Ɛgezɔde","chapter":"22","verse":"10","text":"konai ɠa wo Ɠɔoɠɔ GALAGI laaseigi zu ti felegɔ yɔɠɔzu, zɔi é suai makɛgai, naa ɠa bo ga é la yeeʋɛɛni seiɲɔɠɔi ɠɔligi ʋa. Togani nui ɠa yeezei konai naa wu, zɔi la ani nɔpɛ gaaɠalega ma ɲɛgɛlɛin."},{"book":"Ɛgezɔde","chapter":"22","verse":"11","text":"Kɛlɛ ni suai unmaʋɛ pɔ bɛ, toɠa potogi ve ma nu ya."},{"book":"Ɛgezɔde","chapter":"22","verse":"12","text":"Ni suai ʋaliʋaliʋɛ ga, toɠa dɛɛ, é ɠɛ ga zeele wooi, é la mɔ naa ʋoto fea, nii baliʋaliai ga."},{"book":"Ɛgezɔde","chapter":"22","verse":"13","text":"Ni nui ta a togani ziingaona seiɲɔɠɔi ma, nata ɠale suai naa ʋa, ɓaa é za, ma nui ɠaazu la ná, toɠa potogi ve."},{"book":"Ɛgezɔde","chapter":"22","verse":"14","text":"Ni ma nui ɠa ná, poto ge la vea. Ni suai zala vaa ɠɛɛʋɛ de, sala zɔngɔi ɠa kula ɠɛ."},{"book":"Ɛgezɔde","chapter":"22","verse":"15","text":"Ni zunui ta a anzalopo ɓeai ta nɛɛnɛsona, nii maa la dɛ zoni, é la koba, toɠa fulu naavoloi ɠula, é seɠe ga anza."},{"book":"Ɛgezɔde","chapter":"22","verse":"16","text":"Ni doun kɛɛɠɛi a ɠɛlɛna, é ʋa fe zea, nii anzalopoiti ta ɗa vulu la, toɠa naa liegɔi zala ga walii."},{"book":"Ɛgezɔde","chapter":"22","verse":"17","text":"À mina zoɠo anzanui yɛ ná, é ʋa yɛ vulua."},{"book":"Ɛgezɔde","chapter":"22","verse":"18","text":"Nu-o-nu a la ga suai, ta naama nui ʋaa."},{"book":"Ɛgezɔde","chapter":"22","verse":"19","text":"Zɔi a zalaɠaa ɠula gala kiligaa ʋɛ, é ɠula Ɠɔoɠɔ GALAGI ɠila kpe polu, naa undaa ɠa ʋili."},{"book":"Ɛgezɔde","chapter":"22","verse":"20","text":"À mina seikɔɠɔma nui zopele ɲɔu ɲɛgɛlɛin, wo ʋa suziɠa, mazɔlɔɔ wo ɠɛni ga seikɔɠɔma nuiti Ezipete yooi zu."},{"book":"Ɛgezɔde","chapter":"22","verse":"21","text":"À mina poanzai ɓaa podoin yiiɓɔlɔ vaa ɠɛ ɲɛgɛlɛin."},{"book":"Ɛgezɔde","chapter":"22","verse":"22","text":"Ni wa ti yiiɓɔlɔna, ti wooɠula mà ga kpeei, nà ti ɓain gooi mɛni."},{"book":"Ɛgezɔde","chapter":"22","verse":"23","text":"Nà wola yiiɠaawana wo laalɔɠɔma, nà wo ʋaa ga kɔɔi, wo-anzaiti ta ɠɛ ga poanzaiti, ta wo-lointi ti ɠɛ ga podointi."},{"book":"Ɛgezɔde","chapter":"22","verse":"24","text":"Ni wa wali ɠuye ʋɛɛna nà-nuɓusɛiti ta ma, mɔnɛ nui é wo ʋɔ bɛ, à mina ɠɛ bɛ eɠɛ kuye ʋɛɛ nu, wo mina talama maaloli ma ɲɛgɛlɛin."},{"book":"Ɛgezɔde","chapter":"22","verse":"25","text":"Ni wa wo-zeiɲɔɠɔi ná-seɠei zeɠena ga kpɔunmai, wa fe zea, aisa foloi ʋa li."},{"book":"Ɛgezɔde","chapter":"22","verse":"26","text":"Mazɔlɔɔ ná-seɠe ɠilagi ʋe, é pɛɛzu ɓɔɠɔ ma. Ni naa a ɠulana zea, lee ɠa a pɛɛ ɓɔɠɔ ma? A wooɠulana mà ga kpeei, nà gooi mɛni, mazɔlɔɔ nà ɗa nu maawɔinɠa."},{"book":"Ɛgezɔde","chapter":"22","verse":"27","text":"À mina GALA koto, wo mina woo ɲɔu wo wa-nuɓusɛiti ta-ɠundiɠii ma."},{"book":"Ɛgezɔde","chapter":"22","verse":"28","text":"Wo maanɛɛʋɛ, wo ʋa bɛ̀ ga wa-molo leʋea mɔungiti, wo kɛ ga zalaɠai, ta wa-leezɛn ɗɛ mɔungiti."},{"book":"Ɛgezɔde","chapter":"22","verse":"29","text":"Zekana wa kɛ la wa-logani wolai ta wa-logani goiti ta-vaa zu. Ma mɔungi ɠa yɛ dee ʋa folo lɔfela zu. Foloi lɔsaʋasiɛi, wa fe zèa."},{"book":"Ɛgezɔde","chapter":"22","verse":"30","text":"Wa ɠɛ bɛ̀ ga nu ɲadegaiti. À mina sua mi, nii baliʋaliai ga dɔɓɔi zu. Wa naa ʋili ya gilɛiti bu."}]}