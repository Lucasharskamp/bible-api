{"data":[{"book":"Ahebri","chapter":"11","verse":"1","text":"Tsopano chikhulupiriro ndi kusakayika konse pa zinthu zimene tikuziyembekeza, ndi kutsimikiza kuti zinthu zimene sitiziona zilipo ndithu."},{"book":"Ahebri","chapter":"11","verse":"2","text":"Ndi chikhulupiriro chimenechi makolo athu akale anayamikidwa."},{"book":"Ahebri","chapter":"11","verse":"3","text":"Ndi chikhulupiriro timazindikira kuti dziko lapansi ndi la mmwamba zinapangidwa ndi Mawu a Mulungu, ndikuti zinthu zoonekazi zinachokera ku zinthu zosaoneka."},{"book":"Ahebri","chapter":"11","verse":"4","text":"Ndi chikhulupiriro Abele anapereka kwa Mulungu nsembe yoposa imene Kaini anapereka. Ndi chikhulupiriro anatchedwa munthu wolungama Mulungu atayamikira zopereka zake. Ngakhale iye anafa, akuyankhulabe chifukwa cha chikhulupiriro chakecho."},{"book":"Ahebri","chapter":"11","verse":"5","text":"Ndi chikhulupiriro Enoki anatengedwa wamoyo, motero iye sanalawe imfa; sanapezeke chifukwa Mulungu anamutenga. Pakuti asanatengedwe anayamikiridwa kuti ankakondweretsa Mulungu."},{"book":"Ahebri","chapter":"11","verse":"6","text":"Ndipo popanda chikhulupiriro nʼkosatheka kukondweretsa Mulungu, chifukwa aliyense amene amabwera kwa Iye ayenera kukhulupirira kuti Mulungu alipodi ndi kuti Iye amapereka mphotho kwa amene akumufunitsitsa."},{"book":"Ahebri","chapter":"11","verse":"7","text":"Ndi chikhulupiriro, Nowa atachenjezedwa za zinthu zimene zinali zisanaoneke, anachita mantha napanga chombo kuti apulumutsire banja lake. Ndi chikhulupiriro chake anatsutsa dziko lapansi ndipo analandira chilungamo chimene chimabwera ndi chikhulupiriro."},{"book":"Ahebri","chapter":"11","verse":"8","text":"Ndi chikhulupiriro Abrahamu atayitanidwa kuti apite ku dziko limene anamulonjeza kuti lidzakhala lake, anamvera ndi kupita, ngakhale sanadziwe kumene ankapita."},{"book":"Ahebri","chapter":"11","verse":"9","text":"Ndi chikhulupiriro chomwecho anakhala ngati mlendo mʼdziko lija limene Mulungu anamulonjeza. Anakhala mʼmatenti monganso anachitira Isake ndi Yakobo, amene nawonso analonjezedwanso."},{"book":"Ahebri","chapter":"11","verse":"10","text":"Pakuti amadikira mudzi wokhala ndi maziko, umene mmisiri ndi womanga wake ndi Mulungu."},{"book":"Ahebri","chapter":"11","verse":"11","text":"Ndi chikhulupiriro Sara analandira mphamvu zokhala ndi pakati ngakhale kuti zaka zake zobala mwana zinali zitapita kale, popeza anamutenga amene analonjeza kukhala wokhulupirika."},{"book":"Ahebri","chapter":"11","verse":"12","text":"Nʼchifukwa chake mwa munthu mmodzi, amene anali ngati wakufa, munatuluka mibado yochuluka ngati nyenyezi ndi yosawerengeka ngati mchenga wa mʼmbali mwa nyanja."},{"book":"Ahebri","chapter":"11","verse":"13","text":"Onsewa anakhalabe mwachikhulupiriro mpaka anafa. Iwo sanalandire zimene Mulungu anawalonjeza; iwo anangozionera chapatali ndi kuzilandira. Ndipo iwo anavomereza kuti analidi alendo ndi osakhazikika pa dziko lapansi."},{"book":"Ahebri","chapter":"11","verse":"14","text":"Anthu amene amanena zinthu zotere amaonekeratu kuti akufuna dziko lawo lenileni."},{"book":"Ahebri","chapter":"11","verse":"15","text":"Akanakhala kuti akuganizira za dziko limene analisiya akanapeza mpata obwerera kwawo."},{"book":"Ahebri","chapter":"11","verse":"16","text":"Mʼmalo mwake, iwo amafunitsitsa dziko labwino, ndilo lakumwamba. Nʼchifukwa chake Mulungu sachita manyazi kutchedwa Mulungu wawo, pakuti Iye anawalonjeza mudzi."},{"book":"Ahebri","chapter":"11","verse":"17","text":"Ndi chikhulupiriro Abrahamu, Mulungu atamuyesa, anapereka Isake ngati nsembe. Ngakhale anali munthu woti Mulungu anamulonjeza, anakhala wokonzeka kupereka nsembe mwana wake mmodzi yekhayo."},{"book":"Ahebri","chapter":"11","verse":"18","text":"Za mwana ameneyu Mulungu anamuwuza iye kuti, “Zidzukulu zako zidzachokera mwa Isake.”"},{"book":"Ahebri","chapter":"11","verse":"19","text":"Abrahamu amazindikira kuti Mulungu angathe kuukitsa akufa, ndipo tingathe kunena mofanizira kuti iye analandiranso Isake ngati wouka kwa akufa."},{"book":"Ahebri","chapter":"11","verse":"20","text":"Ndi chikhulupiriro Isake anadalitsa Yakobo ndi Esau pa zatsogolo lawo."},{"book":"Ahebri","chapter":"11","verse":"21","text":"Ndi chikhulupiriro, pamene Yakobo ankamwalira anadalitsa ana awiri a Yosefe, ndipo anapembedza Mulungu atatsamira ndodo yake."},{"book":"Ahebri","chapter":"11","verse":"22","text":"Ndi chikhulupiriro Yosefe ali pafupi kumwalira anayankhula za kutuluka kwa Aisraeli mu Igupto ndipo anawawuza zoti adzachite ndi mafupa ake."},{"book":"Ahebri","chapter":"11","verse":"23","text":"Ndi chikhulupiriro Mose atabadwa makolo ake anamubisa miyezi itatu, chifukwa iwo anaona kuti mwanayo anali wokongola ndipo sanaope konse lamulo la mfumu."},{"book":"Ahebri","chapter":"11","verse":"24","text":"Ndi chikhulupiriro Mose atakula, anakana kutchedwa mwana wa mwana wamkazi wa Farao."},{"book":"Ahebri","chapter":"11","verse":"25","text":"Iye anasankha kuzunzika nawo limodzi anthu a Mulungu kuposa kusangalala ndi zokondweretsa za uchimo kwa nthawi yochepa."},{"book":"Ahebri","chapter":"11","verse":"26","text":"Anaona kuti kuzunzika chifukwa cha Khristu kunali kwa mtengowapatali kuposa chuma cha ku Igupto, chifukwa amaona mphotho ya mʼtsogolo."},{"book":"Ahebri","chapter":"11","verse":"27","text":"Ndi chikhulupiriro anachoka ku Igupto wosaopa ukali wa mfumu. Iye anapirira chifukwa anamuona Mulungu amene ndi wosaonekayo."},{"book":"Ahebri","chapter":"11","verse":"28","text":"Ndi chikhulupiriro anachita Paska ndi kuwaza magazi, kuti mngelo wowononga ana oyamba kubadwa asaphe ana oyamba kubadwa a Aisraeli."},{"book":"Ahebri","chapter":"11","verse":"29","text":"Ndi chikhulupiriro Aisraeli anawoloka Nyanja Yofiira ngati pa mtunda powuma, koma Aigupto atayesa kutero anamizidwa."},{"book":"Ahebri","chapter":"11","verse":"30","text":"Ndi chikhulupiriro mpanda wa Yeriko unagwa, Aisraeli atawuzungulira kasanu ndi kawiri."},{"book":"Ahebri","chapter":"11","verse":"31","text":"Ndi chikhulupiriro Rahabe, mkazi wadama sanaphedwe pamodzi ndi osamvera aja chifukwa analandira bwino ozonda aja ku nyumba kwake."},{"book":"Ahebri","chapter":"11","verse":"32","text":"Kodi ndinenenso chiyani? Nthawi yandichepera yoti ndinene za Gideoni, Baraki, Samsoni, Yefita, Davide, Samueli ndi aneneri,"},{"book":"Ahebri","chapter":"11","verse":"33","text":"amene ndi chikhulupiriro anagonjetsa mafumu, anakhazikitsa chilungamo ndi kulandira zimene zinalonjezedwa. Anatseka pakamwa pa mikango,"},{"book":"Ahebri","chapter":"11","verse":"34","text":"anazimitsa moto waukali, ndipo anapulumuka osaphedwa ndi lupanga. Anali ofowoka koma analandira mphamvu; anasanduka amphamvu pa nkhondo, nathamangitsa magulu a ankhondo a adani awo."},{"book":"Ahebri","chapter":"11","verse":"35","text":"Amayi ena analandira anthu awo amene anafa, ataukitsidwanso. Enanso anazunzidwa ndipo anakana kumasulidwa, kuti adzaukenso ndi moyo wabwino."},{"book":"Ahebri","chapter":"11","verse":"36","text":"Ena anawaseka ndi kuwakwapula, pamenenso ena anamangidwa ndi kupita ku ndende."},{"book":"Ahebri","chapter":"11","verse":"37","text":"Anagendedwa miyala; anachekedwa pakati; ena anaphedwa ndi lupanga. Iwo anayendayenda atavala zikopa zankhosa ndi zikopa zambuzi, umphawi okhaokha, ozunzidwa ndi kuvutitsidwa."},{"book":"Ahebri","chapter":"11","verse":"38","text":"Dziko lapansi silinawayenere. Anayendayenda mʼzipululu ndi mapiri, ndiponso mʼmapanga ndi mʼmaenje."},{"book":"Ahebri","chapter":"11","verse":"39","text":"Onsewa anayamikidwa chifukwa cha chikhulupiriro chawo, komabe palibe wa iwo amene analandira zimene analonjezedwa."},{"book":"Ahebri","chapter":"11","verse":"40","text":"Mulungu anatikonzera ife kanthu koposa, kuti iwo asayesedwe angwiro popanda ife."}]}