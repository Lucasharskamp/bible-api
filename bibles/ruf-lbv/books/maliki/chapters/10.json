{"data":[{"book":"Maliki","chapter":"10","verse":"1","text":"Kuya Yesu koka hanu hala kaghenda kune chijiji cha Yudeya na kuloka ghumto Yoridani. Kuya kingili lye iwanu limtsila, naye kawalangulitsa ka pfatsowele."},{"book":"Maliki","chapter":"10","verse":"2","text":"Mafarisayo wangi wamghendela, wamghetsa kwa kumghutsa, “Apfi pfinogha imunu kumleka mwehe wake?”"},{"book":"Maliki","chapter":"10","verse":"3","text":"Yesu kawedika, “Apfi Musa yalaghitse choni?”"},{"book":"Maliki","chapter":"10","verse":"4","text":"Wedika, “Musa kalonga, twodaha kwandika talaka na kuwaleka.”"},{"book":"Maliki","chapter":"10","verse":"5","text":"Yesu kawalongela, “Musa kandika apfo kwaapfila imimoyo yenu misughu."},{"book":"Maliki","chapter":"10","verse":"6","text":"Lekeni kulawa mwanduso, ‘Imulungu kalumba mmale ne ipinga.’"},{"book":"Maliki","chapter":"10","verse":"7","text":"‘Apfo, immale katsomleka mai wake na aba wake, naye katselunga na mwehe wake,"},{"book":"Maliki","chapter":"10","verse":"8","text":"nawo watsokuwa lukuli lumwe na si weli keli bae, ila lukuli lumwe.’"},{"book":"Maliki","chapter":"10","verse":"9","text":"Apfo chayalungile Imulungu, imunu yaleke kuchibaghula.”"},{"book":"Maliki","chapter":"10","verse":"10","text":"Hawoyile keli mng'anda, iwanang'ina wake wamghutsa Yesu imbuli ayo."},{"book":"Maliki","chapter":"10","verse":"11","text":"Kawedika, “Imunu wowose iyomleka mwehe wake na kukwela ipinga yungi komtendela utsinzi mwehe wake."},{"book":"Maliki","chapter":"10","verse":"12","text":"Pfipfila, ipinga yomleka immale wake na kukwelighwa ne immale yungi komtendela utsinzi immale wake.”"},{"book":"Maliki","chapter":"10","verse":"13","text":"Iwanu wamwenga wamghalila Yesu iwana wadowado yawekile ghamoko, lekeni iwanang'ina wake wawakembela."},{"book":"Maliki","chapter":"10","verse":"14","text":"Yesu honile apfi tsakona usungu, kawalongela, “Muwaleke iwana wadowado watse kuna nene, mleke kuwaghoma kwaapfila Undewa wa Imulungu wa iwana ka wano."},{"book":"Maliki","chapter":"10","verse":"15","text":"Nowalongela ghendo, imunu wowose yolema kuubokela Undewa we Imulungu ka imwana mdodo, ng'atsowingila bae.”"},{"book":"Maliki","chapter":"10","verse":"16","text":"Kawasola iwana awo, kawekila ghamoko, kawabaliki."},{"book":"Maliki","chapter":"10","verse":"17","text":"Yesu hayang'ali yakuka, imunu yumwe kamtsumila, kamtowela maghoti, kamghutsa. “Mlangulitsi yunoghile, nitende ichinu chachi niubokele ughima wa ghamatsuwa ghose?”"},{"book":"Maliki","chapter":"10","verse":"18","text":"Yesu kamghutsa, “Ebali unikema nene ninogha? Kuduhu imunu yanoghile ila Imulungu yaliyeka."},{"book":"Maliki","chapter":"10","verse":"19","text":"Kwoghamanya ghamalaghitso. ‘Uleke kukoma, Uleke utsinzi, Uleke ubapfi, Uleke kulonga ughutsu, Uleke ung'enye, Uwahulikitse aba wako na mai wako.’ ”"},{"book":"Maliki","chapter":"10","verse":"20","text":"Imunu ayo kamwidika, “Mlangulitsi, agho ghose nighakinda kulawa udodo wangu.”"},{"book":"Maliki","chapter":"10","verse":"21","text":"Yesu kamlola, kamnoghela, kamlongela, “Kuhungukighwa na ichinu chimwe, ghenda ukautse pfose pfaulinapfo uweng'e sendi iwahingwa, naghwe kutsakuwa ne utajiri kulanga. Kuya utse uniwinze.”"},{"book":"Maliki","chapter":"10","verse":"22","text":"Hayahulike apfo, kaghudubuka koka kwa usungu kwaapfila tsakakala na mali nyingi."},{"book":"Maliki","chapter":"10","verse":"23","text":"Yesu kalola mmbalimbali, kawalongela iwanang'ina wake, “Itsakuwa pfikomu kwe imunu tajiri kwingila mne Undewa we Imulungu.”"},{"book":"Maliki","chapter":"10","verse":"24","text":"Iwanang'ina wake wakangawala hawahulike mbuli atso. Lekeni Yesu kalonga keli, “Iwanangu, itsakuwa pfikomu kwingila mne Undewa wa Imulungu!"},{"book":"Maliki","chapter":"10","verse":"25","text":"Pfikomu kwa imunu tajiri kwingila mne undewa wa Imulungu kubita imnyama yokemighwa ngamiya kwingila mne litobo lya sindano.”"},{"book":"Maliki","chapter":"10","verse":"26","text":"Iwanang'ina wakangawala ghendo, weghutsa, “Lelo yuhi iyodaha kukombolighwa?”"},{"book":"Maliki","chapter":"10","verse":"27","text":"Yesu kawalola, kalonga, “Kwe imunu ng'aidahika bae, lekeni kwe Imulungu si pfipfo bae, ghose ghodahika kwe Imulungu.”"},{"book":"Maliki","chapter":"10","verse":"28","text":"Petiri kamlongela, “Tuleka chila chinu tukuwinza ghweghwe!”"},{"book":"Maliki","chapter":"10","verse":"29","text":"Yesu kawedika, “Nowalongela ghendo, imunu wowose yalekile kaye yake au iwandughu tsake au lumbu tsake, aba wake au mai wake au iwanaghe au imighunda kwaajili ya nene ne Imbuli Inoghile,"},{"book":"Maliki","chapter":"10","verse":"30","text":"katsobokela ketseketse mne ghamatsuwa ghano. Katsobokela kaye, iwandughu, lumbu, mai, iwana, ne imighunda na kudununzika na mne ghamatsuwa ighakutsa katsobokela ughima wa ghamatsuwa ghose."},{"book":"Maliki","chapter":"10","verse":"31","text":"Lekeni awala iwalongole watsakuwa kuchughu ne iwali kuchughu watsolongola.”"},{"book":"Maliki","chapter":"10","verse":"32","text":"Yesu ne iwanang'ina wake wang'ali wogheluka woghenda Yerusalemu, Yesu kawalongola, iwanang'ina wake wakangawala ne iwanu iwakalile womuwinza wose wapfuka. Yesu kawasola keli iwanang'ina wake kumi na weli mmbalimbali, kawalongela aghala ighatsomlawila."},{"book":"Maliki","chapter":"10","verse":"33","text":"Kawalongela, “Mtegheletse, twoghenda Yerusalemu, ako Imwana we Imunu katsakwing'ighwa kwa pfilongotsi we inambiko na iwolangulitsa Ghamalaghitso. Nawo watsomuhigha yafe na kwing'ighwa kwa Iwanu si Wayahudi bae."},{"book":"Maliki","chapter":"10","verse":"34","text":"Watsombetsa, watsombwalulila ghamate, watsomfapula ne ipfiboko, na ghamatsuwa madatu hambele, katsotsilihuka.”"},{"book":"Maliki","chapter":"10","verse":"35","text":"Kuya Jakobu na Yohane, iwana wa Sebedayo wamghendela Yesu, wamlongela, “Mlangulitsi kuna ichinu twobama ututendele twetwe.”"},{"book":"Maliki","chapter":"10","verse":"36","text":"Kawaghutsa, “Chinu chachi?”"},{"book":"Maliki","chapter":"10","verse":"37","text":"Wamwidika, hautsokala mne chighoda chako che Undewa mne utunitso wako, twobama tukale naghwe, yumwe ubali wako wa kujilo na yungi ubali wako wa kumoso."},{"book":"Maliki","chapter":"10","verse":"38","text":"Yesu kawedika, “Ng'ammanyile bae chamlomba. Apfi mwodaha kunwela ichikombe chanikunwela nene au kubatitsighwa ubatitso wanibatitsighwa nene?”"},{"book":"Maliki","chapter":"10","verse":"39","text":"Wamwidika, “Twodaha.” Yesu kawalongela, “Mtsochinwela ichikombe chanikunwela nene na kubatitsighwa ubatitso wanibatitsighwa."},{"book":"Maliki","chapter":"10","verse":"40","text":"Lekeni imbuli ya kukala ubali wangu wa kujilo au wa kumoso si yangu bae kuweng'a. Hanu aho watsokala awala iwasaghulighwe ne Imulungu.”"},{"book":"Maliki","chapter":"10","verse":"41","text":"Iwanang'ina wala kumi hawahulike achila chawalombile Jakobu na Yohane wawonela maya."},{"book":"Maliki","chapter":"10","verse":"42","text":"Yesu kawakema wose hamwe, kawalongela, “Mwomanya awala iwakwoneka iwakulu we iwanu iwali si Wayahudi bae wowatawala kwe ingupfu. Na iwakulu awo wana ukulu kune iwanu."},{"book":"Maliki","chapter":"10","verse":"43","text":"Lekeni kuna mwemwe ileke kuwa apfo, imunu wowose iyobama kuwa mkulu kuna mwemwe kobamighwa yawe imtumwa,"},{"book":"Maliki","chapter":"10","verse":"44","text":"imunu wowose iyobama kuwa mkulu kobamighwa yawe imtumwa wa wose."},{"book":"Maliki","chapter":"10","verse":"45","text":"Kwaapfila Imwana we Imunu, ng'atsile bae kutumikighwa, ila katsa kutumikila na kulapfa ughima wake kwa kuwakombola iwanu wengi.”"},{"book":"Maliki","chapter":"10","verse":"46","text":"Kuya wapfika Yeriko, Yesu ne iwanang'ina wake hamwe na kingili lye iwanu hawang'ali wakuka mne ghumji, ichifita yumwe iyakemighwe Batimayo imwana wa Timayo kakala mmbalimbali mwe inzila kolomba."},{"book":"Maliki","chapter":"10","verse":"47","text":"Naye hayahulike Yesu Mnatsareti kobita, kandusa kukemelela, “Yesu, Imwana wa Daudi! Mbonele libatsi.”"},{"book":"Maliki","chapter":"10","verse":"48","text":"Iwanu wengi wamkembela, wamlongela yenyamale, lekeni kaghendelela kukema, “Imwana wa Daudi, mbonele libatsi!”"},{"book":"Maliki","chapter":"10","verse":"49","text":"Yesu kema, kalonga, “Mlongeleni yatse.” Apfo wamkema, wamlongela, “Wighangamitse! Winuke kokukema.”"},{"book":"Maliki","chapter":"10","verse":"50","text":"Kalyasa lighwanda lyake, kadaluka kamghendela Yesu."},{"book":"Maliki","chapter":"10","verse":"51","text":"Yesu kamghutsa, “Kwobama nikutendele choni?”"},{"book":"Maliki","chapter":"10","verse":"52","text":"Yesu kamlongela, “Ghenda, ukutoghola kwako kukuhonetsa.”"}]}