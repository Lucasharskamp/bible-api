{"data":[{"book":"Tich Joote","chapter":"5","verse":"1","text":"Koro ngʼat moro miluongo ni Anania, kaachiel gi chiege Safira, bende noloko puothgi moro pesa."},{"book":"Tich Joote","chapter":"5","verse":"2","text":"To Anania nodongʼ gi bath pesa moko lingʼ-lingʼ mondo okonyrego, ka chiege bende nongʼeyo wachno maber. Pesa modongʼ, to nokelo oketo e lwet joote."},{"book":"Tich Joote","chapter":"5","verse":"3","text":"Eka Petro nowachone Anania niya, “Ere kaka iseweyone Satan thuolo e chunyi momiyo isewuondo Roho Maler, ka idongʼ gi bath pesa mane iyudo kuom puodho?"},{"book":"Tich Joote","chapter":"5","verse":"4","text":"Donge puodhono ne en mari kane pok iloke pesa? Kata kane iseloke pesa, donge ne inyalo konyori gi pesago kaka ihero? En angʼo manomiyo iparo mondo itim gima kamano? Nyasaye ema isewuondo, to ok dhano!”"},{"book":"Tich Joote","chapter":"5","verse":"5","text":"Kane Anania owinjo wachno, nogore piny motho. Ji duto mane owinjo gima notimoreno ne luoro omako."},{"book":"Tich Joote","chapter":"5","verse":"6","text":"Eka yawuowi nobiro moboyo ringre gi law, mine gikawe kendo tere oko mi giike."},{"book":"Tich Joote","chapter":"5","verse":"7","text":"Bangʼ seche adek, chiege bende nobiro kanyo, kokia gima nosetimore ne chwore."},{"book":"Tich Joote","chapter":"5","verse":"8","text":"Petro nopenje niya, “Nyisa ane ka bende ma e nengo mane Anania oyudo kuom puodho manende oloko pesa?”"},{"book":"Tich Joote","chapter":"5","verse":"9","text":"To Petro nowachone niya, “Ere kaka ne unyalo winjoru mondo utem Roho mar Ruoth? Ne! Tiend joma ne oyiko chwori pod ni e dhoot, in bende gibiro tingʼi giteri oko.”"},{"book":"Tich Joote","chapter":"5","verse":"10","text":"Gikanyono Safira nogore piny e tiend Petro mi otho. Eka yawuowi nobiro modonjo, to kane giyude ka osetho, ne gitingʼe gitere oko mi giike e bath chwore."},{"book":"Tich Joote","chapter":"5","verse":"11","text":"Luoro maduongʼ nomako kanisa, kod ji duto mane owinjo gik mane otimore."},{"book":"Tich Joote","chapter":"5","verse":"12","text":"Joote notimo honni gi ranyisi mathoth e dier ji, to joma oyie kuom Kristo duto ne chokore gi chuny achiel e Agoch Solomon."},{"book":"Tich Joote","chapter":"5","verse":"13","text":"Onge ngʼato angʼata mane nyalo hedhore mondo oriwre kodgi, kata obedo ni ji ne omiyogi luor malich kamano."},{"book":"Tich Joote","chapter":"5","verse":"14","text":"To kata kamano, chwo gi mon mangʼeny nomedo yie kuom Ruoth, kendo mago manoyie nomedore e kwan joma noseyie kuom Kristo."},{"book":"Tich Joote","chapter":"5","verse":"15","text":"Kuom mano, ji nokelo joma tuo mi giketogi e bath yore ka gipielogi e kitendini kod pere, mondo kata mana tipo mar Petro oum moko kuomgi kokalo butgi."},{"book":"Tich Joote","chapter":"5","verse":"16","text":"Oganda mag ji mathoth moa e mier mokiewo gi Jerusalem bende nokelo jogi matuo gi joma jochiende sando, kendo jogo duto nochangi."},{"book":"Tich Joote","chapter":"5","verse":"17","text":"Eka jadolo maduongʼ gi joge, mane gin jokanyo mar buch jo-Sadukai, nyiego nomako."},{"book":"Tich Joote","chapter":"5","verse":"18","text":"Negimako joote mi giterogi e od twech."},{"book":"Tich Joote","chapter":"5","verse":"19","text":"To kane ochopo otieno, malaika mar Ruoth noyawo dhoudi duto mag od twech mogologi oko."},{"book":"Tich Joote","chapter":"5","verse":"20","text":"Malaikano nowachonegi niya, “Dhiuru uchungʼ ei hekalu mondo unyis ji weche duto kuom ngima manyien-ni.”"},{"book":"Tich Joote","chapter":"5","verse":"21","text":"Kane piny oyawore, negidonjo e hekalu mana kaka nonyisgi, mi gichako puonjo ji."},{"book":"Tich Joote","chapter":"5","verse":"22","text":"To kane askeche ochopo e od twech, ne ok giyudo jopuonjre kuno. Kuom mano negidwoko wach niya,"},{"book":"Tich Joote","chapter":"5","verse":"23","text":"“Ne wayudo ka dhout od twech olor matek, kendo ka jorito ochungʼ e dhoudi; to kane wayawo dhoudigo, to ne ok wayudo ngʼato ei od twech.”"},{"book":"Tich Joote","chapter":"5","verse":"24","text":"Kane jatend jorit hekalu gi jodolo madongo owinjo wachni, ne gidhier nono, ka giparore kuom gima wachni ne nyalo kelo."},{"book":"Tich Joote","chapter":"5","verse":"25","text":"Eka ngʼat moro nobiro mowachonegi niya, “Winjieuru! Joma ne uketo e od twech ka aneno kochungʼ ei hekalu ka puonjo ji.”"},{"book":"Tich Joote","chapter":"5","verse":"26","text":"Kane jatend jorit hekalu owinjo wachno, nowuok mana gisano gi askechene mi gidhi giomo joote gikelo. Ne ok gitiyo githuon, nikech negiluor ni ji nyalo chielogi gi kite."},{"book":"Tich Joote","chapter":"5","verse":"27","text":"Kane gisekelo jootego, negiterogi e nyim jobuch Sanhedrin mondo jadolo maduongʼ onon-giane."},{"book":"Tich Joote","chapter":"5","verse":"28","text":"Jadolo maduongʼ nowachonegi niya, “Donge ne wasiemou ni kik uchak upuonj ji e nying ngʼatni, to koro ere kaka usepongʼo Jerusalem duto gi puonju, kuramo ni nyaka bura lowa nikech remb ngʼatni?”"},{"book":"Tich Joote","chapter":"5","verse":"29","text":"Petro gi joote mamoko nodwokogi niya, “Nyaka wawinj mana Nyasaye kende, to ok dhano!"},{"book":"Tich Joote","chapter":"5","verse":"30","text":"Nyasach kwerewa nochiero Yesu oa kuom joma otho, en e Yesu mane unego ka uguro e msalaba."},{"book":"Tich Joote","chapter":"5","verse":"31","text":"Nyasaye notingʼe malo mokete e bade owuon ma korachwich, kaka Ruoth kendo Jawar, mondo omi jo-Israel olokre owe richogi."},{"book":"Tich Joote","chapter":"5","verse":"32","text":"Wan, kaachiel gi Roho Maler, ma Nyasaye miyo joma omiye luor wasebedo joneno kuom wechegi.”"},{"book":"Tich Joote","chapter":"5","verse":"33","text":"Kane giwinjo wachni, mirima mager nomakogi, kendo negidwaro nego joote."},{"book":"Tich Joote","chapter":"5","verse":"34","text":"To ja-Farisai moro ma nyinge Gamaliel, mane en japuonj chik ma ji duto ogeno, nochungʼ e nyim buch Sanhedrin mi ogolo chik mondo ogol joote oko matin."},{"book":"Tich Joote","chapter":"5","verse":"35","text":"Bangʼe nowuoyonigi kama: “Jo-Israel, paruru matut kuom gima udwaro timo ni jogi."},{"book":"Tich Joote","chapter":"5","verse":"36","text":"Pok odeko ka Theuda nyocha osieko ka, kowacho ni en ngʼat moro malich, kendo kar ji mia angʼwen noluwe. Ne onege, kendo jolupne ne oke, mi wachno orumo kamano."},{"book":"Tich Joote","chapter":"5","verse":"37","text":"Bangʼe achien Judas ja-Galili nothinyore e kinde mane ikwanoe ji, mi notelo ni oganda moro matin mane kwedo loch. En bende ne onege, mi jolupne olal nono."},{"book":"Tich Joote","chapter":"5","verse":"38","text":"Kuom mano, weuru jogi mos! Gonygiuru gidhi! Nikech kapo ni chenrogi kata timbegigi oa kuom dhano, to ok gibi dhi nyime."},{"book":"Tich Joote","chapter":"5","verse":"39","text":"To ka oa kuom Nyasaye, to ok ubi nyalo gengʼogi, nono to dipo ka unwangʼo ni ukedo mana gi Nyasaye!”"},{"book":"Tich Joote","chapter":"5","verse":"40","text":"Negirwako weche Gamaliel, omiyo negiluongo joote irgi mi gigolo chik mondo ochwadgi. Eka negisiemogi matek ni kik giwuo kuom nying Yesu, bangʼe ne giweyogi gidhi."},{"book":"Tich Joote","chapter":"5","verse":"41","text":"Joote ne oa e nyim buch Sanhedrin kamor ahinya, nikech ne okwan-gi kaka joma oromo yudo sand nikech Nyingno."},{"book":"Tich Joote","chapter":"5","verse":"42","text":"Odiechiengʼ kodiechiengʼ ei agolni mag hekalu kendo ot ka ot ne ok gilingʼ ma ok gipuonjo kendo gihulo Injili ni Yesu e Kristo."}]}