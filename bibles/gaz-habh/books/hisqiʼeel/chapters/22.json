{"data":[{"book":"Hisqiʼeel","chapter":"22","verse":"1","text":"Dubbiin Waaqayyoo akkana jedhee gara koo dhufe:"},{"book":"Hisqiʼeel","chapter":"22","verse":"2","text":"“Yaa ilma namaa, isheetti murtaa? Magaalaa dhiiga dhangalaaftu kanatti ni murtaa? Yoos hojii ishee jibbisiisaa sana itti himi;"},{"book":"Hisqiʼeel","chapter":"22","verse":"3","text":"akkanas jedhi: ‘Waaqayyo Gooftaan akkana jedha: Yaa magaalaa of keessatti dhiiga dhangalaasuudhaan badii ofitti fiddee waaqota tolfamoo tolchuudhaan of xureessitu,"},{"book":"Hisqiʼeel","chapter":"22","verse":"4","text":"ati sababii dhiiga dhangalaafte sanaatiif yakka hojjetteerta; sababii waaqota tolfamoo tolchiteef immoo xuroofteerta. Ati bara kee gabaabsiteerta; xumuramuun bara keetiis dhiʼaateera. Kanaafuu ani namoota ormaa biratti tuffatamtuu, biyyoota hundaaf immoo waan qoosaa sin taasisa."},{"book":"Hisqiʼeel","chapter":"22","verse":"5","text":"Yaa magaalaa salphatee gooliin si keessa guute, warri dhiʼoo fi fagoo jiraatan sitti qoosu."},{"book":"Hisqiʼeel","chapter":"22","verse":"6","text":"“ ‘Akka tokkoon tokkoon ilmaan moototaa kanneen si keessa jiraatan humna isaaniitti fayyadamanii dhiiga dhangalaasan ilaali."},{"book":"Hisqiʼeel","chapter":"22","verse":"7","text":"Abbootii fi haadhonni si keessatti salphifaman; alagoonni ni hacuucaman; ijoolleen abbaa hin qabnee fi haadhonni hiyyeessaa si keessatti miidhaman."},{"book":"Hisqiʼeel","chapter":"22","verse":"8","text":"Ati miʼoota koo qulqulluu tuffattee Sanbata koos xureessite."},{"book":"Hisqiʼeel","chapter":"22","verse":"9","text":"Namoonni dhiiga dhangalaasuuf maqaa nama balleessan si keessa jiru; warri galma waaqeffannaa tulluuwwan irraattii nyaatanii fi sagaagalan si keessa jiru."},{"book":"Hisqiʼeel","chapter":"22","verse":"10","text":"Namoonni siree abbaa isaanii xureessan si keessa jiru; namoonni dubartoota xurii jiʼaa qaban kanneen akka seeraatti qulqulluu hin taʼin wajjin ciisanis si keessa jiru."},{"book":"Hisqiʼeel","chapter":"22","verse":"11","text":"Si keessatti namni tokko niitii ollaa isaa wajjin waan jibbisiisaa hojjeta; kaan haala fokkisaadhaan niitii ilma isaa xureessa; kaan immoo obboleettii isaa, intaluma abbaa isaa xureessa."},{"book":"Hisqiʼeel","chapter":"22","verse":"12","text":"Namoonni dhiiga dhangalaasuuf jedhanii si keessatti mattaʼaa fudhatu; atis hiiqii fi dhala fudhachuudhaan ollaa kee irraa buʼaa hin malle argachaa jirta. Ati na irraanfatteerta, jedha Waaqayyo Gooftaan."},{"book":"Hisqiʼeel","chapter":"22","verse":"13","text":"“ ‘Ani dhugumaan buʼaa ati karaa hin malleen argattee fi dhiiga ati gidduu keetti dhangalaafte sanaaf harka koo walitti nan rurrukuta."},{"book":"Hisqiʼeel","chapter":"22","verse":"14","text":"Gaafa ani si adabutti garaan kee jabaatee dhaabachuu yookaan harki kee humna qabaachuu dandaʼaa? Ani Waaqayyo dubbadheera; waan kanas nan godha."},{"book":"Hisqiʼeel","chapter":"22","verse":"15","text":"Ani saboota keessa sin bittinneessa; biyyoota keessas sin facaasa; xuraaʼummaa kees sirraa nan qulqulleessa."},{"book":"Hisqiʼeel","chapter":"22","verse":"16","text":"Ati yeroo fuula sabootaa duratti xurooftetti akka ani Waaqayyo taʼe ni beekta.’ ”"},{"book":"Hisqiʼeel","chapter":"22","verse":"17","text":"Ergasii dubbiin Waaqayyoo akkana jedhee gara koo dhufe:"},{"book":"Hisqiʼeel","chapter":"22","verse":"18","text":"“Yaa ilma namaa, manni Israaʼel udaan sibiilaa natti taʼeera; hundi isaanii naasii, qorqorroo, sibiilaa fi dilaalii boolla ibiddaa keessatti dhiifame natti taʼaniiru. Isaan udaanuma meetiiti malee homaa miti."},{"book":"Hisqiʼeel","chapter":"22","verse":"19","text":"Kanaafuu Waaqayyo gooftaan akkana jedha: ‘Sababii hundi keessan udaan sibiilaa taataniif, ani Yerusaalem keessatti walittan isin qaba."},{"book":"Hisqiʼeel","chapter":"22","verse":"20","text":"Akkuma namoonni meetii, naasii, sibiila, dilaalii fi qorqorroo baqsuuf jedhanii boolla ibiddaatti guuran sana, anis aarii fi dheekkamsa kootiin walitti isin qabee magaalaa keessatti isinan baqsa."},{"book":"Hisqiʼeel","chapter":"22","verse":"21","text":"Ani walitti isin qabee ibidda dheekkamsa kootii isinitti nan buufa; isinis ishee keessatti ni baqfamtu."},{"book":"Hisqiʼeel","chapter":"22","verse":"22","text":"Akkuma meetiin boolla ibiddaa keessatti baqfamu sana, isinis ishee keessatti ni baqfamtu; akka ani Waaqayyo dheekkamsa koo isinitti roobses ni beektu.’ ”"},{"book":"Hisqiʼeel","chapter":"22","verse":"23","text":"Ammas dubbiin Waaqayyoo akkana jedhee gara koo dhufe:"},{"book":"Hisqiʼeel","chapter":"22","verse":"24","text":"“Yaa ilma namaa biyya sanaan, ‘Ati biyya hin qulqulleeffamin yookaan kan bara dheekkamsaa keessa bokkaan itti hin roobinii dha’ jedhi."},{"book":"Hisqiʼeel","chapter":"22","verse":"25","text":"Ilmaan mootota ishee akkuma leenca waan adamsate ciccirachaa aaduu ti; isaan saba nyaatu; qabeenyaa fi miʼoota gatii guddaa saamuudhaan dubartoota hedduu dhirsa malee hambisu."},{"book":"Hisqiʼeel","chapter":"22","verse":"26","text":"Luboonni ishee seera koo cabsanii miʼoota koo qulqulluu xureessu; isaan waan qulqullaaʼee fi waan hin qulqullaaʼin gargar hin baasan; kan hin qulqullaaʼinii fi kan qulqullaaʼe gidduu garaa garummaan hin jiru jedhanii barsiisu; akka ani isaan gidduutti tuffatamuuf Sanbatoota koo eeguu irraa ija isaanii dunuunfatu."},{"book":"Hisqiʼeel","chapter":"22","verse":"27","text":"Ishee keessatti qondaaltonni ishee akkuma yeeyyiiwwan waan adamsatan ciccirachaa jiranii ti; isaan buʼaa hin malle argachuuf jedhanii dhiiga dhangalaasu; namootas ni ajjeesu."},{"book":"Hisqiʼeel","chapter":"22","verse":"28","text":"Raajonni ishees hojii kana mulʼata sobaatii fi raajii sobaatiin haguugu. Isaan utuma Waaqayyo hin dubbatin, ‘Waaqayyo Gooftaan akkana jedha’ jedhu."},{"book":"Hisqiʼeel","chapter":"22","verse":"29","text":"Sabni biyya sanaa ni cunqursu; ni saamus; murtii qajeelaa gananii hiyyeeyyii fi rakkattoota hacuucu; alagootas ni miidhu."},{"book":"Hisqiʼeel","chapter":"22","verse":"30","text":"“Nama akka ani biyyattii hin balleessineef dallaa ijaaree biyyattiidhaaf jedhee karaa qaawwaatiin fuula koo dura dhaabatu isaan gidduu nan barbaade; garuu nama tokko illee hin arganne."},{"book":"Hisqiʼeel","chapter":"22","verse":"31","text":"Kanaafuu ani dheekkamsa koo isaanitti roobsee ibidda aarii kootiitiin isaan nan fixa; waan isaan godhan hunda mataa isaaniitti nan fida, jedha Waaqayyo Gooftaan.”"}]}