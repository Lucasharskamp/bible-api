{"data":[{"book":"Lukka","chapter":"15","verse":"1","text":"Awo abasolooza b’omusolo n’abakozi b’ebibi ne bakuŋŋaanira eri Yesu okumuwuliriza."},{"book":"Lukka","chapter":"15","verse":"2","text":"Naye Abafalisaayo n’abannyonnyozi b’amateeka ne beemulugunya nga bagamba nti Yesu akolagana n’abantu abalina ebibi, n’okulya n’alya nabo."},{"book":"Lukka","chapter":"15","verse":"3","text":"Yesu n’alyoka abagerera olugero luno ng’agamba nti,"},{"book":"Lukka","chapter":"15","verse":"4","text":"“Singa omu ku mmwe abadde alina endiga kikumi, naye emu n’emubulako, taleka ziri ekyenda mu omwenda ku ttale n’agenda anoonya eri ebuze okutuusa Lw’agiraba?"},{"book":"Lukka","chapter":"15","verse":"5","text":"Bw’agiraba, agisitula ku bibegabega bye n’agitwala eka ng’ajaguza."},{"book":"Lukka","chapter":"15","verse":"6","text":"Bw’atuuka eka ayita mikwano gye ne baliraanwa be bajje ng’agamba nti, ‘Munsanyukireko kubanga endiga yange eyabadde ebuze, erabise.’"},{"book":"Lukka","chapter":"15","verse":"7","text":"Mu ngeri y’emu, mbagamba nti mu ggulu eribaayo essanyu lingi nnyo olw’omwonoonyi omu eyeenenyezza okusinga ekyenda mu omwenda abatuukirivu abateetaaga kwenenya.”"},{"book":"Lukka","chapter":"15","verse":"8","text":"“Oba mukazi ki alina ennoso ze kkumi, emu n’emubulako, atakoleeza ttaala n’anoonya mu buli kasonda konna ak’ennyumba, n’ayera n’ebuziizi yenna okutuusa lw’agiraba?"},{"book":"Lukka","chapter":"15","verse":"9","text":"Bw’agiraba, ayita mikwano gye ne baliraanwa be n’abagamba nti, ‘Munsanyukireko, ennoso yange eyabadde ebuze ngirabye.’"},{"book":"Lukka","chapter":"15","verse":"10","text":"Mbategeeza nti mu ngeri y’emu omukozi w’ebibi omu bwe yeenenya, bamalayika ba Katonda bajjula essanyu.”"},{"book":"Lukka","chapter":"15","verse":"11","text":"Awo Yesu n’abagamba nti, “Waaliwo omusajja eyalina batabani be babiri."},{"book":"Lukka","chapter":"15","verse":"12","text":"Omuto n’agamba kitaawe nti, ‘Kitange, nkusaba ompe omugabo gwange ku bintu byo ogunsaanidde.’ Kitaawe n’abagabanyiza ebintu byabwe."},{"book":"Lukka","chapter":"15","verse":"13","text":"“Waayitawo ennaku ntono, omwana omuto n’asibako ebintu bye byonna ne yeetambulira, n’agenda mu nsi ey’ewala. Bwe yatuuka eyo n’asaasaanya ebintu bye ne yeemalira mu binyumu."},{"book":"Lukka","chapter":"15","verse":"14","text":"Mu kiseera ekyo we yamalirawo ebintu bye byonna, n’enjala nnyingi we yagwira mu nsi omwo mwe yali, n’asiibanga era n’asulanga enjala."},{"book":"Lukka","chapter":"15","verse":"15","text":"N’agenda abeere ew’omwami omu ow’omu nsi omwo n’amusaba amuwe omulimu, n’amusindika gye yalundiranga embizzi azirabirirenga."},{"book":"Lukka","chapter":"15","verse":"16","text":"Omulenzi ne yeegombanga okulyanga ebikuta by’embizzi, naye ne watabaawo amuwa kantu konna."},{"book":"Lukka","chapter":"15","verse":"17","text":"“Naye bwe yeddamu n’agamba nti, ‘Eka ewaffe, abasajja abapakasi aba kitange bafuna emmere nnyingi ne balya ne balemwa, naye nze ndi wano nfiira wano enjala!"},{"book":"Lukka","chapter":"15","verse":"18","text":"Nnaagenda eri kitange, mugambe nti, Kitange, nnyonoonye eri eggulu ne mu maaso go,"},{"book":"Lukka","chapter":"15","verse":"19","text":"era sikyasaanira na kuyitibwa mwana wo. Nfunira omulimu mbeere ng’abapakasi bo.’"},{"book":"Lukka","chapter":"15","verse":"20","text":"Bw’atyo n’asitula n’addayo ewa kitaawe."},{"book":"Lukka","chapter":"15","verse":"21","text":"Omwana n’agamba kitaawe nti, ‘Kitange, nnyonoonye eri eggulu ne mu maaso go. Sikyasaanira kuyitibwa mwana wo.’"},{"book":"Lukka","chapter":"15","verse":"22","text":"“Naye kitaawe n’alagira abaddu be nti, ‘Mwanguwe mangu! Muleete ekkanzu esinga obulungi mugimwambaze. Mumunaanike empeta ku ngalo ye, mumwambaze n’engatto!"},{"book":"Lukka","chapter":"15","verse":"23","text":"Era mugende mutte ennyana eya ssava. Tufumbe embaga nnene tujaguze."},{"book":"Lukka","chapter":"15","verse":"24","text":"Kubanga mutabani wange ono yali afudde kaakano mulamu, yali azaaye laba wuuno azaawuse.’ Embaga n’etandika."},{"book":"Lukka","chapter":"15","verse":"25","text":"“Mu kiseera ekyo omwana omukulu yali ali mu nnimiro. Awo bwe yali akomawo eka ng’asemberedde ennyumba, n’awulira ennyimba ez’amazina."},{"book":"Lukka","chapter":"15","verse":"26","text":"N’ayita omu ku baweereza n’amubuuza bwe bibadde."},{"book":"Lukka","chapter":"15","verse":"27","text":"Omuweereza n’amutegeeza nti, ‘Muganda wo akomyewo, era kitammwe amuttidde ennyana eya ssava olwokubanga muganda wo akomyewo nga mulamu bulungi.’"},{"book":"Lukka","chapter":"15","verse":"28","text":"“Muganda we omukulu n’anyiiga, n’okuyingira n’atayingira mu nnyumba. Naye kitaawe n’ajja n’amwegayirira ayingire,"},{"book":"Lukka","chapter":"15","verse":"29","text":"naye omwana n’amuddamu nti, ‘Emyaka gino gyonna nkukoledde, era tewali mulundi na gumu Lwe wali ondagidde ne nkujeemera. Naye tompangayo wadde akabuzi akato neesanyuseeko ne mikwano gyange."},{"book":"Lukka","chapter":"15","verse":"30","text":"Naye kale mutabani wo olukomyewo ng’ebintu byo bye wamuwa amaze okubimalira mu bamalaaya, n’omuttira ennyana ensava.’"},{"book":"Lukka","chapter":"15","verse":"31","text":"“Kitaawe n’amuddamu nti, ‘Laba mwana wange, tuli ffenna bulijjo, era byonna bye nnina bibyo."},{"book":"Lukka","chapter":"15","verse":"32","text":"Kaakano kituufu okusanyuka n’okujaguza. Kubanga muganda wo, yali afudde, kaakano mulamu! Yali azaaye, wuuno azaawuse!’ ”"}]}