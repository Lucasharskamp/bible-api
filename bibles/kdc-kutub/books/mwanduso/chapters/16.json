{"data":[{"book":"Mwanduso","chapter":"16","verse":"1","text":"Avo, Salai, mwehe wake Abulamu, kakala hanamulelela wana bule. Lakini kakala na mtumwa wa kitwanzi, Mmisili, twaga jake Hajili."},{"book":"Mwanduso","chapter":"16","verse":"2","text":"Avo Salai kamulongela Abulamu, “Mndewa Imulungu kangwaa ugumba. Genda ukawase na mtumwa wangu wa kitwanzi, sengine nopata wana kubitila heyo.” Avo Abulamu katogola kiyalongile Salai."},{"book":"Mwanduso","chapter":"16","verse":"3","text":"Abaho, Salai kamsola mtumwa wake wa kitwanzi, mwenekae wa Misili, yakemigwe Hajili kamgwaa mkasano wake yamtende mwehe wake. Gago galawilila Abulamu viyakalile Kanaani kwa miyaka longo."},{"book":"Mwanduso","chapter":"16","verse":"4","text":"Abulamu kawasa na Hajili, na Hajili kagoga inda. Lakini Hajili viyagogile inda kasonga kuitapa na kumbezeli Salai."},{"book":"Mwanduso","chapter":"16","verse":"5","text":"Abaho Salai kamulongela Abulamu, “Gweye ayo kilamuso cha niye kudununzwa. Niye nikugwaa mtumwa wangu, kwavija sambi kajuwa kana inda, kosonga kunibezeli niye. Mndewa Imulungu na yatutaguse niye na gweye!”"},{"book":"Mwanduso","chapter":"16","verse":"6","text":"Lakini Abulamu kamulongela Salai, “Mtumwa wako kammakono gako, mtendele viulonda.” Avo Salai kamdununza ng'hani Hajili mbaka kakimbila."},{"book":"Mwanduso","chapter":"16","verse":"7","text":"Msenga wa kuulanga wa Mndewa kamvika Hajili kuinzasa ako kuluwala, ikalile hamgwazo wa nzila ya kuchola Shuli."},{"book":"Mwanduso","chapter":"16","verse":"8","text":"Msenga ayo wa kuulanga kamuuza, “Gweye Hajili, mtumwa wa Salai, kolawa kwahi na kochola kwahi?”"},{"book":"Mwanduso","chapter":"16","verse":"9","text":"Abaho msenga ayo wa Mndewa Imulungu kamulongela, “Bweleganya kwa Salai ukamtegeleze.”"},{"book":"Mwanduso","chapter":"16","verse":"10","text":"Abaho kamulongela, “Nokugwaa ulelo mkulu ng'hani mbaka wanhu olemelwa kuwapeta.”"},{"book":"Mwanduso","chapter":"16","verse":"11","text":"Abaho msenga ayo wa Mndewa Imulungu kamulongela, “Gweye kuna inda, na kolela mwana wa kimbigalo, komgwaa twaga da Ishimaeli, fambulo jake kahulika, kwavija Mndewa Imulungu kahulika kudununzwa kwako."},{"book":"Mwanduso","chapter":"16","verse":"12","text":"Lakini mwanago kokala kamba kihongwe wa kumuhulo, hailumba na wanhu na wanhu nao hawailumba na heyo bule. Koihasanya na ndugu zake wose.”"},{"book":"Mwanduso","chapter":"16","verse":"13","text":"Avo Hajili kamgwaa Mndewa Imulungu iyalongile na heyo twaga da, “Imulungu konilola.” Kwavija kalonga, “Nimona heyo yonyona niye.”"},{"book":"Mwanduso","chapter":"16","verse":"14","text":"Lekaavo kuna sima dokemigwa Beeli Lahai Loi, fambulo jake sima da ija yeli mgima yonyona niye. Sima dijo ding'hali kuko, ako hagati ha Kadeshi na Beledi."},{"book":"Mwanduso","chapter":"16","verse":"15","text":"Avo Hajili kamulelela Abulamu mwana wa kimbigalo, Abulamu kamgwaa mwana ayo twaga da Ishimaeli."},{"book":"Mwanduso","chapter":"16","verse":"16","text":"Hajili viyamulelile Ishimaeli, Abulamu kakala yavikize miyaka malongo manane na sita."}]}