{"data":[{"book":"Maleke","chapter":"3","verse":"1","text":"Yesu lɛɛni ʋolu GALA dɛbi ʋɛlɛi wu. Zunui ta ɠɛni ná, nii zeei zaani ma."},{"book":"Maleke","chapter":"3","verse":"2","text":"Ti ɠɛni Yesu zumɔsu ga ni toɠa naa ɠɛdɛ dooɠo foloi. Ti ɠɛni pɔ ga ti peelalazu zɔlɔɔ ba."},{"book":"Maleke","chapter":"3","verse":"3","text":"Yesu ɠɛni zunui ma, nii zeei zaani ma: «Wuzeɠe, è lo ɛsɛ pɛ gaazu.»"},{"book":"Maleke","chapter":"3","verse":"4","text":"Naa ʋoluma, é ɠɛni ti ma: «Tɔgi vaaʋɛ nɛi bu ga dooɠo foloi, nu faa ʋagɔi ɠɛ, ɓaa nu faa ɲɔi ɠɛ? Nu è nui yɛnvui ɠizo, ɓaa è nu ʋaa?» Kɛlɛ ti pɛ ti maaɠɛni kpɔ."},{"book":"Maleke","chapter":"3","verse":"5","text":"Yesu ziiɠaawana wɛlɛi woni ti ʋa, zii ɓɔlɔai koozu ga gola tɔɔzei ta-ɠikpaai ʋa. Naa ʋolu é ɠɛni zunui ma: «Yeemaale.» Naa yeei maaleni, é ɠɛdɛ."},{"book":"Maleke","chapter":"3","verse":"6","text":"Faliziɛinti ti ɠulani, ti li. Ti ɠi feeni ɓɔɠɔ ʋɛ gaamago ta Elɔde ʋolu nuiti ga ʋelei ta zoo ti Yesu ʋaa la."},{"book":"Maleke","chapter":"3","verse":"7","text":"Yesu liini ga Galilé ɗɛ wolai ʋɔ pelei ta ná-kaladopoiti. Bɛbɛ wolai ʋilɛni polu, ti zeɠe Galilé yooi zu, ta Zudé yooi zu,"},{"book":"Maleke","chapter":"3","verse":"8","text":"ta Zeluzalɛme, naa ʋɛɛ Idumé ta Zuludɛn ziɛ ʋoluʋele yooi ʋa, ta Tiil ta Sidɔn yooiti su. Bɛbɛi naati ti ɠɛni ʋaazu pɔ, tɔɔzei ti naama vaiti pɛ mɛnini, niiti é ɠɛni ti ɠɛɛzu."},{"book":"Maleke","chapter":"3","verse":"9","text":"É zɛba é ɠɛ ná-kaladopoiti ma, ti keingi gila kɛʋele ɓɛtɛ bɛ, é lɛ su, nii a kɛ bɛbɛi mina ziɠaziɠa ba."},{"book":"Maleke","chapter":"3","verse":"10","text":"Mazɔlɔɔ tɛi é ɠɛni nu mɔinmɔin kɛdɛsu, seeɓɛ nuiti pɛ ti ɗa zɔɔ ɓɔɠɔ ʋa, nii a kɛ ti yeevɔɔɠu ba."},{"book":"Maleke","chapter":"3","verse":"11","text":"Siɛgi zu kɔzɔba yɛnvuiti ta la ɠaazulaana la ma, ti ɠɛni loozu kɔɠɔwu, ti ɗa ɠɛ ma: «Ɗa ɠa è ga GALA Doun Zunui.»"},{"book":"Maleke","chapter":"3","verse":"12","text":"Kɛlɛ Yesu ɠɛni ti wola laa maaɓakpasu ga ti mina dɛɛ, nui ma zii nii é le."},{"book":"Maleke","chapter":"3","verse":"13","text":"Naa ʋoluma é lɛɛni gizei ta ma. É nuiti tolini, niiti é ɠɛni ti ʋɔ, naati ti ʋa pɔ bɛ."},{"book":"Maleke","chapter":"3","verse":"14","text":"É yiimazeɠeni ga nu puugɔ maazu felegɔ (12), é naati kɛ ga keelaiti, nii a kɛ ti yɛ ba, é ti leʋe ga ti li, ti Woo Niinɛ Ʋagɔi laazeeli,"},{"book":"Maleke","chapter":"3","verse":"15","text":"ta zobogi ɠɛ ti ya ga ti inɛgiti kpɛ nuiti su."},{"book":"Maleke","chapter":"3","verse":"16","text":"É yiimazeɠeni ga keela puugɔ maazu felegɔiti (12), niiti ti ga: Simon, nii é daasei pɛɛni ga Piyɛlɛ,"},{"book":"Maleke","chapter":"3","verse":"17","text":"Zeɓedé ná-doun zunuiti Zake, ta kɛɛɠɛloin Zan, niiti é ti-laasei pɛɛni ga Ɓoanɛɛlezɛse (nii poluʋɛ ga «geeɓadɛ loun zunuiti»),"},{"book":"Maleke","chapter":"3","verse":"18","text":"Andelé, Filipe, Ɓaatelemi, Matiyo, Tomase, Alefé ná-doun zunui Zake, Tadé, Simon nii é ɠɛni ga Zou Maalobo Nui ta,"},{"book":"Maleke","chapter":"3","verse":"19","text":"naa ʋɛɛ Zudase Isekaliyɔte ʋa, nii é Yesu yaavani."},{"book":"Maleke","chapter":"3","verse":"20","text":"Naa ʋoluma é ɠaleni ma pɛlɛi wu. Bɛbɛ wolai ɠaalɛɛni ba ʋolu koba. Naati mɔin ʋelei ma, Yesu ta ná-kaladopoiti ti la vɔlɔ ɠɛni ná zɔlɔɔsu, ti ʋa daami wo."},{"book":"Maleke","chapter":"3","verse":"21","text":"Ná-pɛlɛyeɠei wu nuiti ti naa mɛnigai ma, ti ʋaani ga ti kula bɛbɛi zaama, tɔɔzei ti ɠɛni ɠɛɛzu ma: «Kigi ɠula zea.»"},{"book":"Maleke","chapter":"3","verse":"22","text":"Tɔ kalamɔin niiti ti yeini, ti zeɠe Zeluzalɛme, naati ti ɠɛni ɠɛɛzu ma: «Inɛ kundiɠii Ɓeelezeɓule ɠa su, naa ná-zobogi ɠa é inɛgiti kpɛɛzu la.»"},{"book":"Maleke","chapter":"3","verse":"23","text":"Yesu zɛba é ti loli, é faiti zɔɠɔzulɛ ga tiye ga pagɔ ga faalaaliiti, é ɠɛ ti ma: «Setana ɠa zoo ɓɔɠɔ ɓɛɛzu ɠale?"},{"book":"Maleke","chapter":"3","verse":"24","text":"Ni masadai ta zu nuɓusɛiti ta ɠaaɠwɛɛna su ɓɔɠɔ laalɔɠɔma, naa la zooga yɛsu ná."},{"book":"Maleke","chapter":"3","verse":"25","text":"Ni pɛlɛyeɠei ta a ɠaaɠwɛɛna su ɓɔɠɔ laalɔɠɔma, naa la zooga yɛsu ná."},{"book":"Maleke","chapter":"3","verse":"26","text":"Ni Setanai ɠa kɔɔi ɠɔɔzu ɓɔɠɔ laalɔɠɔma, ni ná-masadai ɠaaɠwɛɛʋɛ su, é la zooga yɛsu ná, nɔnɔi ɓega ɠana."},{"book":"Maleke","chapter":"3","verse":"27","text":"Nu la ɗa ga zoo è ʋa lɛ zɛbɛsu nui ná-pɛlɛi wu, è ʋa naa ɠɔligiti seɠe, ni è la tɔɔzeini dɛ ga è ʋa naa ɠili ga galui. Ɗa naa ɠili pɛ, è ʋa leɠa ná-pɛlɛi wuuvoo."},{"book":"Maleke","chapter":"3","verse":"28","text":"Gè bo wo ma ga gaamai, nuɓusɛiti ta-ɠotoiti pɛ, ta woo ɲɔiti pɛ ta ti wo GALA daalɔɠɔma, naati suvaa ɠa yɛ ti ʋɛ."},{"book":"Maleke","chapter":"3","verse":"29","text":"Kɛlɛ nu nɔpɛ é woo ɲɔu wosu Zɛnvu Ɲadegai laalɔɠɔma, suvaa la yɛga naama nui ʋɛ pɛ, naama ɠotoi ɠa yɛ laani unma eyɛsu ɠɔ.»"},{"book":"Maleke","chapter":"3","verse":"30","text":"Yesu ɓɔɛni ti ʋɔ ɠani, tɔɔzei ti ɠɛni ma: «Kɔzɔba yɛnvui ɠa su.»"},{"book":"Maleke","chapter":"3","verse":"31","text":"Yesu dee ta deɠeiti ti ʋaani. Ti loni eteaʋɛ, ti keela leʋe polu ga ti toli."},{"book":"Maleke","chapter":"3","verse":"32","text":"Nu mɔinmɔin ge ɠɛni zeini koba, ti ɠɛ ma: «È-lee ta è-leɠeiti ta eteaʋɛ, ta pɔ ti è ɠa.»"},{"book":"Maleke","chapter":"3","verse":"33","text":"É ti wooɠaaʋoteni, é ɠɛ ma: «Ɓɛ ɠa é ga dèe? Ɓɛɛni ka ti ga dèɠeiti?»"},{"book":"Maleke","chapter":"3","verse":"34","text":"É ɠaazulɛɛni ga zɔiti, niiti ti ɠɛni zeini, ti ɠakugai ma, é ɠɛ ma: «Wɛlɛ, niiti ka ti ga dèe ta dèɠeiti."},{"book":"Maleke","chapter":"3","verse":"35","text":"Zɔi nɔpɛ é GALA ziimai ɠɛɛzu, naama nui ɠa é ga dèɠe zunui, ta dèɠe anzanui, ta dèe.»"}]}