{"data":[{"book":"Luke","chapter":"9","verse":"1","text":"Jisu'n siamruoi soomleini ngaikha akoichunna kathamak raikhuo puutsook nasik khat-um kanangai rakip mindam matorna ranak khat-um thomatorna aleipeii."},{"book":"Luke","chapter":"9","verse":"2","text":"Khale inruoiya ama'n Pathian Rengram rilthangnasik khat-um kana mindamnasik aleiminsi."},{"book":"Luke","chapter":"9","verse":"3","text":"Halli inmani diang atipi, “Nangni'n ningsi phakhan iteii choimaru, kherol, khouchou, baksik, sial, songkool inliak kha-um choimaru. Luk 10:4-11"},{"book":"Luke","chapter":"9","verse":"4","text":"Khawa khuopui ningmathaan maklaiseng nangni innadonna innkhan omru."},{"book":"Luke","chapter":"9","verse":"5","text":"Hun enum mi ngai'n nangnikha innadonmakna khuopui kha mathaanru, halli inmani diang chongmakhaina ningleida angnga ningkeiiya kaom rahutkha kathingthaak inlang leidaru.”Chuon 13:51"},{"book":"Luke","chapter":"9","verse":"6","text":"Inmani'n khuosuung rakip inluut ah Pathian chong kahoi inrillarra khat-um mikana ngai kha-um amun rakip-ah inmindampi."},{"book":"Luke","chapter":"9","verse":"7","text":"Galilee karoonpa Herod in angrakip kasuok choun ngaihi ajet phakhan ama malungkha inhaangna aleinei, ajarchu mipui lekhat in John Baptist kha ahongring nookjei tia inleiril. Matt 16:14; Mk 8:28; Luk 9:19"},{"book":"Luke","chapter":"9","verse":"8","text":"Mi lekkhat in inti Elijah eii nimunook jeihi, halli mipui lekkhat in inti tiallaiya Pathian chongkachoingai karra inkhat eii hongkaring nookjeihi."},{"book":"Luke","chapter":"9","verse":"9","text":"Herod in aleiti, Kei'n John ariing kitan ejei, tuunna kei'n kijetnook amahi tume? halli ama'n Jisu kha munasik-ah alei entok."},{"book":"Luke","chapter":"9","verse":"10","text":"Tirton ngaikha inheikirra, inmani chountho rakip Jisu diang inleirilpi, halli Ama'n inmani kha aleiruoiya Bethsaida inti khuopuitiang inleisi."},{"book":"Luke","chapter":"9","verse":"11","text":"Mipui'n inleijet phakhan ama nuk inleijui, khat-um Ama'n inmani kha aleidonna inmani diang Pathian Rengram chongkha aleirilpi, khat-um kadamzoot ngaikha inleimindam."},{"book":"Luke","chapter":"9","verse":"12","text":"Kani ahongta phakhan siamruoi soomleini ngai'n inheiwa ah amadiang inleiril, “Hiwa munhi ramchik ejarra khuosir khuopangnga sisu-inlang baksik insik khat-um riakna zaalna injuo entok nasik mi ngaihi minsitaro.”"},{"book":"Luke","chapter":"9","verse":"13","text":"Takkha Jisu'n inmani diang aleiti, “Nangni'n inmani baksik peru.”"},{"book":"Luke","chapter":"9","verse":"14","text":"(Khawa khan Pasal lising ra-nga inleiom.)"},{"book":"Luke","chapter":"9","verse":"15","text":"Ama siamruoi ngai'n khawakha inthosuoli,"},{"book":"Luke","chapter":"9","verse":"16","text":"Jisu'n waipool ra-ngali nga inni aleiya marwaan tiang enna Pathian iminpaak le inruoiya akather khoiya ama siamruoi ngaidiang sempinasik aleipeii."},{"book":"Luke","chapter":"9","verse":"17","text":"Inmani rakip in inbak ah inleikhopjei, halli asiamruoi ngai'n inbakbang kaliam kok soomleini inleikhoomchun."},{"book":"Luke","chapter":"9","verse":"18","text":"Jisu'n atheinuo ah Pathian aleini phakhan asiamruoi ngaikha amadiang inheiwa, halli Jisu'n inmani diang aleirakel mipui'n keihi tu-eii innatime?"},{"book":"Luke","chapter":"9","verse":"19","text":"“Mi lekkhat in innati nanghi John Baptist na eii,” inmani'n inleimasang. “Leiilaak in nanghi Elijah innati, khat-um mi lekkhat in innati tiallaiya Pathain chongkachoi ngai inkhat kahong kirnook ejei innati.” Matt 14:1,2; Mk 6:14,15; Luk 9:7,8"},{"book":"Luke","chapter":"9","verse":"20","text":"Inmani diang aleirakel, “Nangni inle keihi tu-eii ningnatime?”"},{"book":"Luke","chapter":"9","verse":"21","text":"Khawasuoa Jisu'n inmani diang hiwahi tudiang rilpimaknasik chongkacheet aleipeii."},{"book":"Luke","chapter":"9","verse":"22","text":"Ama innum inmandiang hin aleitipi, “Miring sapa kha poongna angjet aneisik khat-um katar ngai, thiampu kalian ngai halli Dan karu ngai'n zootnunu khat-um ama kha thina inpesik eii, takkha nithum huuini ahongring nooksik eii.”"},{"book":"Luke","chapter":"9","verse":"23","text":"Halli inmani rakipdiang aleitipi, “Tu ka-ang in keile kasi amanuom inchu, ama'n apumkha inzoot marase, cross kha nisuorakip kadomrase halli kei kha najuirase. Matt 10:38; Luk 14:27"},{"book":"Luke","chapter":"9","verse":"24","text":"Ajarchu atu ka-ang in aringkhuo kaminringzoot mi khan amangsik eii, takkha tu ka-ang in kei kasikbeiya aringkhuo kaminmang mi khan ringna aneisik eii. Matt 10:39; Luk 17:33; Jn 12:25"},{"book":"Luke","chapter":"9","verse":"25","text":"Mi inkhat in nuoipilchung pumpui amata min e-innum ama ringkhuo kha aminmang inchu angme anemna kaom?"},{"book":"Luke","chapter":"9","verse":"26","text":"Nangni ngai'n kei kasikli kachongsik-ah ning injak inchu, miring sapa innum ama apoina khat-um Apa Pathian li tirton ngai poina kha achoiya ajuonikhan nangnidiang injaksik eii."},{"book":"Luke","chapter":"9","verse":"27","text":"Kei'n inthiangnga kanati, hiwahin mi lekkhat Pathian Rengram inmumak laiseng kathimaksik inom.”"},{"book":"Luke","chapter":"9","verse":"28","text":"Hiwa chongngai rakip atipina niriat athengli, Jisu'n Peter, John, khat-um James aruoiya chingmuoltiang Pathian kani inleisi."},{"book":"Luke","chapter":"9","verse":"29","text":"Jisu'n Pathian aleini phakhan ama meelsuo kha ahong inthuul, halli ama puondiar kachek in nalei-eel."},{"book":"Luke","chapter":"9","verse":"30","text":"Jetlei theileiya, miring inni kha amale chong inleiril, inmani kha Moses li Elijah inlei eii."},{"book":"Luke","chapter":"9","verse":"31","text":"Inmani'n marwaan poina khan injuo inlarra Jisu'n Jerusalemma ang omchanna thisikme tijarra Pathian chuon minsuok sikkha innottheiya huui mintungnasik chong jarra inlei inbiak."},{"book":"Luke","chapter":"9","verse":"32","text":"Peter li ama sappui ngai'n inzaalbirra inleiom, takkha inmani'n inhong inthei phakhan Jisu apoinale miring inni amale inngir suomma inleiom kha inleimu."},{"book":"Luke","chapter":"9","verse":"33","text":"Khawa mi inni ngai'n Jisu kha inleimathaan siktiang, Peter in Jisu diang aleiti, “Karu, eini'n hin niomhi angtuk kathame! eini'n maichaam inn inthum, sakrui, nangsik inkhat, Moses sik inkhat, halli Elijah sik inkhat.” (Peter in angme itikha ama innum leijet matormak.)"},{"book":"Luke","chapter":"9","verse":"34","text":"Ama'n chong aleiril phakhan, suumphai khan aheiwa ah inmani ngai rakipkha aleimakhu; halli suumphai khan aleimakhu phakhan siamruoi ngai'n inleichi."},{"book":"Luke","chapter":"9","verse":"35","text":"Suumphai bukkhan rasa inkhat in aheiti, “Hiwahi kei ikadang kasapa eii, nangni'n ama iril chongkha rangairu!” Isa 42:1; Matt 3:17; 12:18; Mk 1:11; Luk 3:22; 2 Pet 1:17,18"},{"book":"Luke","chapter":"9","verse":"36","text":"Rasa khan aleirilsuoli Jisu kha atheinuo ah aleiom, halli khawa phakhan asiamruoi ngai'n inmu rakip ngaikha tudiang rillekleiya inleiomchian."},{"book":"Luke","chapter":"9","verse":"37","text":"Ziingkhuo warli Jisule asiamruoi inthum ngai'n chingmuol makheiya injuochum phakhan, Mipui'n Jisu kha inlei inmupui."},{"book":"Luke","chapter":"9","verse":"38","text":"Mipui karra pasal inkhat in ahongkheek, “Karu! Kei'n nangdiang kanani kasapa inkhatbit hi na-enpiro!"},{"book":"Luke","chapter":"9","verse":"39","text":"Enro, ratha kathamak in amakha asurra jetlei theileiya akheek halli akeichang khangnga aleideengjuon halli inkei-orra amurra amachilphuonbit lei eii, halli angjet aleiminpoong kachak-ah asuokzoot makpumma aleisuok kachak."},{"book":"Luke","chapter":"9","verse":"40","text":"Kei'n nang siamruoi ngaidiang puutsuok nasik ah kaleini, takkha inmani'n leimatormu.”"},{"book":"Luke","chapter":"9","verse":"41","text":"Jisu'n aleimasang, “Angtuk ngamna kasuolli kathamak mi ning eme! nangnile angtuk soot kalaom sikme? angtuk kasoot nangnile kanaladeipui sikme?” khawasuoli khawa mipadiang atipi “Nang nasapa kha hin heiruoiro.”"},{"book":"Luke","chapter":"9","verse":"42","text":"Neipangpa'n heiwa phakhan raikhuo khan ama kha nuoipilla juomapura inkei-orra omjei, halli Jisu'n ratha kathamak diang chong aleipeii, halli naipang pakha amindamma apadiang aleipeii."},{"book":"Luke","chapter":"9","verse":"43","text":"Pathian ranak kalokkha mipui rakip in ngakna inleinei."},{"book":"Luke","chapter":"9","verse":"44","text":"“Angme kei'n nangnidiang kanarilpisik hi manilmaru! Miring Sapahi ranak kanei manmasi kutchungnga inpesik eii.”"},{"book":"Luke","chapter":"9","verse":"45","text":"(Takkha asiamruoi ngai'n hiwahi angtiname tihi leijetmu, hiwahi inmani'n injet mator maknasik inthup chongkha alei eii, hiwajarra inmani'n amadiang karakelsik um inleichi.)"},{"book":"Luke","chapter":"9","verse":"46","text":"Khawa phakhan atume kalokkhet tia siamruoi karra muruolsiak inleitho. Luk 22:24"},{"book":"Luke","chapter":"9","verse":"47","text":"Jisu'n inmani i-ngaidon kha aleijet, khale inruoiya ama koolla kaom naipang inkhat aheiruoiya akoolla aleiminngir,"},{"book":"Luke","chapter":"9","verse":"48","text":"halli inmani diang aleti, “Tu e-innum hiwa naipang pahi kei karamingnga ningkeiluut inchu, keikha ningna keiluut ejei, halli atu ka-ang in kei ningna keiluut inchu kei kanajuotirpa kha-um ningkeiluut ejei, hanna nangni karra kasiinkhet mi kha kalokkhet esik eii.” Matt 10:40; Luk 10:16; Jn 13:20"},{"book":"Luke","chapter":"9","verse":"49","text":"John in aleimasang, “Karu, keini'n miring inkhat nang naramingnga raikhuo ipuutsook kinmu, halli ama kha eini karra inchelmak jarra ama kha kinkhaap.”"},{"book":"Luke","chapter":"9","verse":"50","text":"“Takkha Jisu'n inmani diang aleiti, nangni'n ama kha khaapmaru,” “Tichu nangni kana inhalpuimak mi kha nangni mi eii.”"},{"book":"Luke","chapter":"9","verse":"51","text":"Jisu kha marwaan tiang kalnasik aheinai phakhan, ama'n Jerusalem tiang sinasik aleingaidonna kasi aleiphut."},{"book":"Luke","chapter":"9","verse":"52","text":"Halli ama taangwa ngaikha ama neek ah ma minsa-ah aleiminsi, inmani'n ama sikbeiya angrakip insuuksik-ah Samaria khuo khan inleisi."},{"book":"Luke","chapter":"9","verse":"53","text":"Takkha Jisu kha Jerusalem tiang kasisik ejarra mipui'n ama kha leidonzootmu."},{"book":"Luke","chapter":"9","verse":"54","text":"Asiamruoi James li John in hiwa injetpha khan, Inmani'n inti, “Pumi, marwaanna inphut keini'n mei koithak ah inmani minmangsik hi nang in namanoumbe?”9:54: Eliyah etho angnga Larik lekkhat ah lei injia.  2 Reng 1:9-16"},{"book":"Luke","chapter":"9","verse":"55","text":"Jisu'n inlet ah inmani kha ranna aleinei.9:55: Larik lekkhat in inhaphalli ati, “Nangni'n jet makchube angkachang ratha ah me nangni in ning inchen; khawajarra miringsapa in manmasituolla i-juohi mipui ringkho kaminmang sik emak takkha inmnani ngai kaminring sik eii.”"},{"book":"Luke","chapter":"9","verse":"56","text":"Khalle inruoiya Jisu li asiamruoi ngaikha aleiilaak khuotiang inleisi."},{"book":"Luke","chapter":"9","verse":"57","text":"Inmani'n lamma inleisi phakhan, mi inkhat in Jisu diang aleiti, “Kei-um nang nasina rakip ah nanuk kanajuisik eii.”"},{"book":"Luke","chapter":"9","verse":"58","text":"Jisu'n amadiang aheimasang, “Ram-ui ngaichu inkhur om, wa ngai-um inrabu innei, takkha miring sapa chu alu danasik um amun ommak.”"},{"book":"Luke","chapter":"9","verse":"59","text":"Jisu'n miring inkhatpa diang ati, “Kanuk najuiro.”"},{"book":"Luke","chapter":"9","verse":"60","text":"Jisu'n aheimasang, “Akathi ngai'n akathi ngaikha leiphuumrasu, takkha nangchu si-inlang Pathian Rengram chongkha juorilthangro.”"},{"book":"Luke","chapter":"9","verse":"61","text":"Miring inkhat innum ati, Karu; “Kei um nang kanajuisik eii, takkha mansakhet ah kei insuungkhur mi ngaidiang chong juomathaan masadirong.” 1 Reng 19:20"},{"book":"Luke","chapter":"9","verse":"62","text":"Jisu'n amadiang atipi, “Atu ka-ang in akut ah laangkuol mahuumli anuktiang enna leikakhuoi miring kha Pathian Rengram sik-ah rahoi emak.”"}]}