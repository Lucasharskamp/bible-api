{"data":[{"book":"Aisaia","chapter":"7","verse":"1","text":"Dughiar kam, Usian otarim Jotam, ezɨ Jotam Ahasɨn afeziam. Ezɨ Ahas Jerusalemɨn aven, Judan atrivimɨn itima, mɨdorozim oto. Resin, a Sirian atrivim, ezɨ Remalian otarim Peka, a Israelian atrivim, aning ghua Jerusalemia ko mɨsosi. Egha aning a inian iburaghburaki."},{"book":"Aisaia","chapter":"7","verse":"2","text":"Judan Atrivim Ahas, a Devitɨn ovavir borim, a kamaghɨn oraki, “Siriabar mɨdorozir gumaziba Israelian mɨdorozir gumazibar akuraghasa Israelɨn nguazimɨn izegha gɨfa.” Ezɨ atrivim uan gumazamiziba ko, me bar puvɨram atiatia bar puv nɨsi, mati amɨnim temebagh ivai."},{"book":"Aisaia","chapter":"7","verse":"3","text":"Ezɨ Ikiavɨra Itir God kamaghɨn Aisaia mɨgei, “Nɨ uan otarim Searjasup inigh gua mangɨ Atrivim Ahas batoghsɨ, Mozir Dɨpar Pɨn Itimɨn daghurimɨn mavanang, dɨpar kam a uaghira Jerusalemɨn otifi. Egh gua mangɨ tuavir ekiar ghua iniba ruer danganimɨn boroghɨn ikɨ, atrivim batogham.7:3 Hibrun akamɨn, ziam Searjasup an mɨngarim an mɨrara ghu, “Gumazamizir varazira uamategh izam.”"},{"book":"Aisaia","chapter":"7","verse":"4","text":"Nɨ kamaghɨn atrivim mɨkɨm suam, A gavgavigh ikɨ, egh a pura tintinimɨn mɨgɨrɨgɨaba baraghtɨ da an navim abɨnan markɨ. An aghumra ikɨ, egh Atrivim Resin uan adarazi ko Remalian otarim Israelian atrivir kamɨn atiatingan markɨ. Atrivir kamningɨn anɨngagharim mati avim kɨran oveghangɨn mungeghasava ami, ezɨ mɨgharimram otifi."},{"book":"Aisaia","chapter":"7","verse":"5","text":"Guizbangɨra, Siriaba, ko Efraimɨn adarasi, ko Israelian atrivim, a Remalian otarim, me Judan Atrivim Ahas abɨnasa akam akɨri."},{"book":"Aisaia","chapter":"7","verse":"6","text":"Me kamaghɨn mɨgɨa ghaze, me izɨ kantri Judan gumazamiziba ko mɨsogh atiatim an gumazamizibar anɨng, ua bagh kantri inigh, egh Tabelɨn otarim amɨseveghtɨ an atrivimɨn ikiam.7:6 E gumazir kamɨn ziam gɨfozir puvatɨ, me kamaghɨn a dɨbori “Tabelɨn otarim.” Fofozir gumaziba kamaghɨn nɨghnɨsi, a Sirian adarazir gumazir mam."},{"book":"Aisaia","chapter":"7","verse":"7","text":"“Ezɨ kɨ Ekiam, kɨ Ikiavɨra Itir God, kɨ kamaghɨn mɨkemegha gɨfa:"},{"book":"Aisaia","chapter":"7","verse":"8","text":"Ia fo, Sirian kantrin faragha zuir nguibar ekiam, an ziam Damaskus."},{"book":"Aisaia","chapter":"7","verse":"9","text":"E fo, Israelian kantrin faragha zuir nguibar ekiam, a Samaria."},{"book":"Aisaia","chapter":"7","verse":"10","text":"Egha Ikiavɨra Itir God, uam akar igharazim isa Ahas ganɨngi."},{"book":"Aisaia","chapter":"7","verse":"11","text":"A kamaghɨn Ahas mɨkɨmasa Aisaia mɨkeme, “Nɨ Ikiavɨra Itir God, nɨn God, an azaraghtɨ, an ababanir arazitam akagh. Nɨ ababanir manatamɨn gansɨ ifongegh an azaragh. Egh nɨ, Gumazamizir Oveaghuezibar Nguibamɨn ababanir tamɨn ganasa, o ababanir overiamɨn ikegha izir ababanir tam, o danganir nɨ ifongezir manam, nɨ puram azaraghtɨ God nɨn akagham.”"},{"book":"Aisaia","chapter":"7","verse":"12","text":"Ezɨ Ahas ghaze, “Kɨ mirakelɨn tamɨn gansɨ azangsɨghan kogham. Kɨ Ikiavɨra Itir Godɨn gavgavim ko araziba, dar gan da tuisɨghan aghua.”"},{"book":"Aisaia","chapter":"7","verse":"13","text":"Ezɨ Aisaia an akam ikaragha ghaze, “Ia Atrivim Devitɨn ovavir boriba, ia bar deraghvɨram oragh! Ian araziba gumazamizibagh amima me bar ian amɨra. Ia uaghan nan God, kamaghɨram a damutɨ a ti ian amɨragham, o?"},{"book":"Aisaia","chapter":"7","verse":"14","text":"7:14 Aisaia 9:6; Matyu 1:23; Luk 1:31; 1:34Kamaghɨn, Ekiam uabɨ ababanir tam nɨn akagham. Ababanir kam kamakɨn. Amizir gumazitam ko akuizir puvatɨzim navim asegh, otaritam bategham. Eghtɨ me ziar kam Emanuel a darɨgham.”7:14 Hibrun akamɨn, ziam Emanuel, an mɨngarim kamaghɨn ghu, “God e ko iti.”"},{"book":"Aisaia","chapter":"7","verse":"15","text":"“Eghtɨ an aghung mangɨ egh biziba tuisɨghamin nɨghnɨzim ikɨ suam, bizir manam a dera an a damuam, ezɨ bizir manam a ikufi, an a damuan kogham. Egh dughiar kamɨn, a hani ko sis amam, daghem sis, me bulmakau ko sipsipɨn oter eborimɨn dar ingari.7:15 Israelia gumazamiziba puvatɨzir danganimɨn ikiavɨra itir dughiamɨn, me dagher avɨriba puvatɨ. Egha me kamaghɨn oraki, Kenanɨn nguazim haniba ko oter eborir avɨriba iti, egha me ghaze kar dagher bar aghuibara. Nɨ Ua Me Ini 3:8ɨn gan. Egha me gɨn iza Kenanɨn nguazimɨn otivigha garima, hani ko oter eborim, aningra itir puvatɨ, dagher guar avɨriba uaghan iti. Kamaghɨn amizɨ, gumazir maba kamagh nɨghnɨsi, gumazir maba ghaze, borir kam dagher aghuibara damam, mati hani ko sis. Ezɨ gumazir maba ghaze, akar kamɨn mɨngarim bar igharavɨra iti. Me ghaze, azeniba bar dar dagheba bar ikuvigham. (Nɨ ves 21-25ɨn gan.) Ezɨ dagher guar pumuning iti, hani ko oter eborir damamim o daghem sis, me oter eborimɨn an ingari."},{"book":"Aisaia","chapter":"7","verse":"16","text":"“O Atrivim Ahas, nɨ datɨrɨghɨn atrivir kamningɨn atiati. Eghtɨ aningɨn kantrining bar ikuvigham, eghtɨ aningɨn nguazimning pura ikiam. Dughiar kamɨn borir kam, arazir manam a dera an a damuam, ezɨ arazir manam a ikufi, an a damuan kogham. Egh a tɨghar dagh foghamin dughiamɨn bizir kaba otivam."},{"book":"Aisaia","chapter":"7","verse":"17","text":"Eghtɨ Ikiavɨra Itir God nɨ ko nɨn gumazamiziba ko nɨn adarazi bagh dughiar bar kuram amadaghtɨ a izam. Dughiar Judaba ko Israelia uari abigha ikia iza datɨrɨghɨn, osɨmtɨzir tam me batozir puvatɨ. Ezɨ datɨrɨghɨn osɨmtɨzir bar kuram me bativam. Osɨmtɨzir kam a kamakɨn: Ikiavɨra Itir God, Asirian atrivimɨn amamangatɨghtɨ, a Judaba bagh izam."},{"book":"Aisaia","chapter":"7","verse":"18","text":"“Eghtɨ dughiar kamɨn Ikiavɨra Itir God bobemɨn Isipian diaghtɨma, mɨdorozir gumazir bar avɨrim, saghon mar Isipɨn Faneba bar dar suiabar ikegh, berezir bɨzir bar avɨrimɨn mɨn izam. Egh an Asiriaba bobemɨn men diaghtɨ me aparir okoruabar mɨn izam."},{"book":"Aisaia","chapter":"7","verse":"19","text":"Egh me kantri Judan danganiba bar dagh izɨvagham. Me danganir moziba bar dagh izɨvagh, dagɨar toriba ko ogheba aghuir danganiba ko benir dɨkoniba itiba bar dagh izɨvagham."},{"book":"Aisaia","chapter":"7","verse":"20","text":"“Dughiar kamɨn, Ekiam Yufretisɨn Fanemɨn vongɨn Asirian atrivim inigham. An Ekiamɨn resan mɨn otogh, egh ia Judaba, a ian dapanarɨzibagh isam. A ian ghuamasɨzibagh isɨva, ian dapaniba ko mɨkarzir arɨziba sara isam."},{"book":"Aisaia","chapter":"7","verse":"21","text":"“Eghtɨ dughiar kamɨn, apaniba izɨ ian bulmakauba ko sipsipbav sogham. Eghtɨ gumazitam bulmakaun vamɨra ko sipsipɨn pumuningra ikɨtɨ,"},{"book":"Aisaia","chapter":"7","verse":"22","text":"da oter eborir avɨribar amutɨ da otivam. Eghtɨ an oter eborir kam inigh damamin sisɨn ingaram. Eghtɨ gumazamizir ikiavɨra itir varazira, me haniba ko sisbar amam."},{"book":"Aisaia","chapter":"7","verse":"23-24","text":"“Dughiar kamɨn ian azeniba bar moghɨra ikuvigham. Datɨrɨghɨn wainɨn azeniba da wainɨn ikarɨzir 1,000pla iti, ezɨ azeniba vaghvagha dar ivezim 1,000 kina. Eghtɨ gɨn temer ataghatariba itiba ko benir kuraba otivigh azenir kaba avegham. Eghtɨ gumaziba danganir kabar asɨziba burisɨ, me uan barir piba sara mangam."},{"book":"Aisaia","chapter":"7","verse":"25","text":"Datɨrɨghɨn gumazamiziba mɨghsɨar dozibar dagheba opari. Eghtɨ gɨn temer ataghatariba itiba ko benir kuraba otivigh mɨghsɨar dozir kaba bar, da avegham. Gumazamiziba dɨkonibar atiating egh me uam mangɨ azenibar ingaran kogham. Puvatɨ. Me pura bulmakauba ko sipsipba ateghtɨ, darara danganir kabar daru dagheba buriam.”"}]}