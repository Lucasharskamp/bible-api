{"data":[{"book":"پیدایش","chapter":"34","verse":"1","text":"روزی دینه، دختر یعقوب و لیه، برای دیدن دخترانی که در همسایگی آنها سکونت داشتند بیرون رفت."},{"book":"پیدایش","chapter":"34","verse":"2","text":"وقتی شکیم پسر حمور، پادشاه حّوی، دینه را دید او را گرفته، به وی تجاوز نمود."},{"book":"پیدایش","chapter":"34","verse":"3","text":"شکیم سخت عاشق دینه شد و سعی کرد با سخنان دلنشین توجه او را به خود جلب نماید."},{"book":"پیدایش","chapter":"34","verse":"4","text":"شکیم این موضوع را با پدر خویش در میان نهاد و از او خواهش کرد که آن دختر را برایش به زنی بگیرد."},{"book":"پیدایش","chapter":"34","verse":"5","text":"چیزی نگذشت که این خبر به گوش یعقوب رسید، ولی چون پسرانش برای چرانیدن گله‌ها به صحرا رفته بودند، تا مراجعت آنها هیچ اقدامی نکرد."},{"book":"پیدایش","chapter":"34","verse":"6","text":"حمور، پدر شکیم، نزد یعقوب رفت تا با او صحبت کند."},{"book":"پیدایش","chapter":"34","verse":"7","text":"او وقتی به آنجا رسید که پسران یعقوب نیز از صحرا برگشته بودند. ایشان از شنیدن آنچه بر سر خواهرشان آمده بود به شدت خشمگین بودند، زیرا این عملِ زشت حیثیت آنها را پایمال کرده بود."},{"book":"پیدایش","chapter":"34","verse":"8","text":"حمور به یعقوب گفت: «پسرم شکیم دلباختۀ دختر شماست. خواهش می‌کنم وی را به زنی به او بدهید."},{"book":"پیدایش","chapter":"34","verse":"9","text":"علاوه بر این، می‌توانیم با هم وصلت کنیم، دختران خود را به پسران ما بدهید و دختران ما را برای پسران خود بگیرید."},{"book":"پیدایش","chapter":"34","verse":"10","text":"شما می‌توانید میان ما ساکن شوید؛ این سرزمین به روی شما باز است! در اینجا ساکن شوید و با ما تجارت کنید. می‌توانید در این سرزمین صاحب املاک شوید.»"},{"book":"پیدایش","chapter":"34","verse":"11","text":"آنگاه شکیم به پدر و برادران دینه گفت: «خواهش می‌کنم در حق من این لطف را بکنید و اجازه دهید دینه را به زنی بگیرم. هر چه به من بگویید خواهم کرد."},{"book":"پیدایش","chapter":"34","verse":"12","text":"هر چقدر مهریه و پیشکش بخواهید به شما خواهم داد. فقط این دختر را به زنی به من بدهید.»"},{"book":"پیدایش","chapter":"34","verse":"13","text":"برادران دینه به خاطر این که شکیم خواهرشان را رسوا کرده بود، به نیرنگ به شکیم و پدرش گفتند:"},{"book":"پیدایش","chapter":"34","verse":"14","text":"«ما نمی‌توانیم خواهر خود را به یک ختنه نشده بدهیم. این مایهٔ رسوایی ما خواهد شد."},{"book":"پیدایش","chapter":"34","verse":"15","text":"ولی به یک شرط حاضریم این کار را بکنیم، و آن شرط این است که همهٔ مردان و پسران شما ختنه شوند."},{"book":"پیدایش","chapter":"34","verse":"16","text":"آنگاه دختران خود را به شما خواهیم داد و دختران شما را برای خود خواهیم گرفت و در بین شما ساکن شده، یک قوم خواهیم بود."},{"book":"پیدایش","chapter":"34","verse":"17","text":"اگر این شرط را نپذیرید و ختنه نشوید، دخترمان را برداشته از اینجا خواهیم رفت.»"},{"book":"پیدایش","chapter":"34","verse":"18","text":"حمور و شکیم شرط آنها را پذیرفتند."},{"book":"پیدایش","chapter":"34","verse":"19","text":"شکیم که در خاندان خود بسیار مورد احترام بود، در انجام این کار درنگ ننمود، زیرا عاشق دختر یعقوب بود."},{"book":"پیدایش","chapter":"34","verse":"20","text":"پس او و پدرش به دروازهٔ شهر رفتند و به اهالی آنجا گفتند:"},{"book":"پیدایش","chapter":"34","verse":"21","text":"«این مردم، دوستان ما هستند. اجازه دهید در میان ما ساکن شده، به کسب و کار خود مشغول شوند. زمین وسیع است و جای کافی برای آنها وجود دارد و ما و آنها می‌توانیم با هم وصلت کنیم."},{"book":"پیدایش","chapter":"34","verse":"22","text":"اما آنها فقط به این شرط حاضرند در اینجا بمانند و با ما یک قوم شوند که همۀ مردان و پسران ما مانند ایشان ختنه گردند."},{"book":"پیدایش","chapter":"34","verse":"23","text":"اگر چنین کنیم، اموال و گله‌ها و آنچه که دارند از آن ما خواهد شد. بیایید با این شرط موافقت کنیم تا آنها در اینجا با ما زندگی کنند.»"},{"book":"پیدایش","chapter":"34","verse":"24","text":"اهالی شهر پیشنهاد شکیم و پدرش را پذیرفتند و ختنه شدند."},{"book":"پیدایش","chapter":"34","verse":"25","text":"ولی سه روز بعد، در حالی که آنها هنوز درد داشتند، شمعون و لاوی، برادران دینه، شمشیرهای خود را برداشته، بدون روبرو شدن با کوچکترین مقاومتی وارد شهر شدند و تمام مردان را از دمِ شمشیر گذرانیدند."},{"book":"پیدایش","chapter":"34","verse":"26","text":"آنها حمور و شکیم را کُشتند و دینه را از خانهٔ شکیم برداشته، با خود بردند."},{"book":"پیدایش","chapter":"34","verse":"27","text":"سپس پسران یعقوب رفتند و تمام شهر را غارت کردند، زیرا خواهرشان در آنجا رسوا شده بود."},{"book":"پیدایش","chapter":"34","verse":"28","text":"ایشان گله‌ها و رمه‌ها و الاغها و هر چه را که به دستشان رسید، چه در شهر و چه در صحرا،"},{"book":"پیدایش","chapter":"34","verse":"29","text":"با زنان و اطفال و تمامی اموالی که در خانه‌ها بود غارت کردند و با خود بردند."},{"book":"پیدایش","chapter":"34","verse":"30","text":"یعقوب به شمعون و لاوی گفت: «شما مرا به دردسر انداخته‌اید؛ حال کنعانی‌ها و فرّزی‌ها و تمامی ساکنان این مرزوبوم دشمن من خواهند شد. عدهٔ ما در برابر آنها ناچیز است؛ اگر آنها بر سر ما بریزند، ما را نابود خواهند کرد.»"},{"book":"پیدایش","chapter":"34","verse":"31","text":"آنها با خشم جواب دادند: «آیا او می‌بایست با خواهر ما مانند یک فاحشه رفتار می‌کرد؟»"}]}