{"data":[{"book":"Maliki","chapter":"6","verse":"1","text":"Yesu kalawa hanu aho kaghenda kune ghumji ghwake ne iwanang'ina wake wamuwinza."},{"book":"Maliki","chapter":"6","verse":"2","text":"Mne litsuwa lya Sabato, kandusa kulangulitsa mne Ing'anda ye ukulombela, iwanu wengi iwamhulikitse wakangawala. Waghutsa, “Angu aghapatile kwani agha ghose? Ne ihekima yachi yeng'ighwe yuno mbaka atende ipfinu pfa kukangawatsa?”"},{"book":"Maliki","chapter":"6","verse":"3","text":"Ayuno si yula msongola mibiki bae imwanaghe Mariya, ne iwandughu tsake tsina Jakobu, Yosefu, Yuda na Simoni, na lumbu tsake ng'awalibaha bae na twetwe? Apfo wamlema."},{"book":"Maliki","chapter":"6","verse":"4","text":"Yesu kawalongela, “Manabii wohulikitsighwa chila hanu, ila ng'awohulikitsighwa bae mne imiji yawo na mghati mwa iwandughu tsawo, na mkaye mwawo iwenyegho.”"},{"book":"Maliki","chapter":"6","verse":"5","text":"Yesu ng'adahile bae kutenda pfinu pfa kukangawatsa ako, ila kawekila ghamoko iwatamu chidogho, kawahonetsa."},{"book":"Maliki","chapter":"6","verse":"6","text":"Yesu tsakakangawala ng'ani kwa ukulema kwawo kutoghola."},{"book":"Maliki","chapter":"6","verse":"7","text":"Kuya Yesu kanga mne ipfijiji apfila kuwalangulitsa iwanu. Kawakema hamwe iwanang'ina wake kumi na weli, kawatuma weliweli na kaweng'a ukulu wa kuwalapfa ipfinyamkela."},{"book":"Maliki","chapter":"6","verse":"8","text":"Kuya kawalongela, “Mleke kusola ichinu chochose kwaajili ya ghumwanza, ila ing'weku iliyeka. Mleke kusola pfighate, imikoba ya ghamaghwanda wala sendi."},{"book":"Maliki","chapter":"6","verse":"9","text":"Mpfale imikwabatsa, mleke kughala lighwanda lingi."},{"book":"Maliki","chapter":"6","verse":"10","text":"Ing'anda yoyose yamtsakwingila, mkale baho mbaka hamtsakuka."},{"book":"Maliki","chapter":"6","verse":"11","text":"Na hanu hohose iwanu hawolema kuwabokela au kuwategheletsa, mlawe hanu aho na mkung'use litimbwisi mmaghulu mwenu ka ukalangama kuna wawo.”"},{"book":"Maliki","chapter":"6","verse":"12","text":"Apfo tsawoka na kuwapetela iwanu watsileke nzambi tsawo."},{"book":"Maliki","chapter":"6","verse":"13","text":"Tsawalapfa ipfinyamkela wengi na kuwabaka ghamafuta iwatamu wengi, wawahonetsa."},{"book":"Maliki","chapter":"6","verse":"14","text":"Imndewa Herodi kahulika mbuli atso, kwaapfila taghwa lya Yesu tsalimanyika chila hanu. Iwanu wangi walonga, “Yohane Mbatitsa katsilihuka. Ndo mana kana ngupfu tsa ukutenda ipfinu pfa kukangawatsa.”"},{"book":"Maliki","chapter":"6","verse":"15","text":"Lekeni wangi walonga, “Ayuno Eliya.”"},{"book":"Maliki","chapter":"6","verse":"16","text":"Herodi hayahulike apfo, kalonga, “Yohane iyanimghanile litwi katsilihuka!”"},{"book":"Maliki","chapter":"6","verse":"17","text":"Kwaapfila Herodi imwenyegho tsakalaghitsa Yohane yaghoghighwe, yekighwe mne chifungo. Tsakatenda apfo kwaajili ya Herodiya mwehe wake, ipinga ayo tsakakala mwehe wa ndughu yake Filipi."},{"book":"Maliki","chapter":"6","verse":"18","text":"Yohane Mbatitsa tsakaghendelela kumlongela Herodi, “Ng'apfinoghile bae ghweghwe kumkwela mwehe wa ndughu yako.”"},{"book":"Maliki","chapter":"6","verse":"19","text":"Naye Herodiya tsakamhila Yohane na kabama amkome. Lekeni ng'adahile bae kwaajili ya Herodi."},{"book":"Maliki","chapter":"6","verse":"20","text":"Herodi tsakampfuka Yohane kwaapfila kamanya Yohane kakala imunu yanoghile na yenzeluke, apfo yang'ali yomlolesa. Tsayang'ali yonoghela kumhulikitsa, hata ka tsayang'ali yoghanzika ng'ani hayomalitsa kumhulikitsa."},{"book":"Maliki","chapter":"6","verse":"21","text":"Litsuwa limwe, Herodiya tsakapata nafasi mne ichihungo cha kwelekighwa kwa Herodi. Herodi tsakawatendela ichihungo iwatawala, iwakulu we asikali na ipfilongotsi we isi ya Galilaya."},{"book":"Maliki","chapter":"6","verse":"22","text":"Neghe Herodiya hayengile tsakapfina, kamdeng'elesa Herodi ne iwahenza wake. Apfo imndewa kamlongela imwana ayo, “Unilombe ichinu chochose chaubama, nitsokwing'a.”"},{"book":"Maliki","chapter":"6","verse":"23","text":"Kelaha, “Nitsokwing'a chochose chaubama, hata ka inusu ya undewa wangu!”"},{"book":"Maliki","chapter":"6","verse":"24","text":"Kuya imwana ayo kaghenda kumghutsa mai wake, “Nilombe choni?”"},{"book":"Maliki","chapter":"6","verse":"25","text":"Imwana ayo katsuma mbaka kwa imndewa kamlomba, “Nobama ungaye litwi lya Yohane Mbatitsa mne lungo!”"},{"book":"Maliki","chapter":"6","verse":"26","text":"Imndewa kona usungu ng'ani, lekeni ng'adahile bae kulema, kwaapfila tsakelaha hambele he iwahenza wake."},{"book":"Maliki","chapter":"6","verse":"27","text":"Bahala imndewa kamlaghitsa asikali, kamlongela aghale litwi lya Yohane. Asikali kaghenda mne chifungo, kamghana litwi Yohane."},{"book":"Maliki","chapter":"6","verse":"28","text":"Kuya kaghala litwi alyo mne lungo, kamwing'a imwana ayo. Naye kamwing'a mai wake."},{"book":"Maliki","chapter":"6","verse":"29","text":"Iwanang'ina wa Yohane hawahulike apfi, waghenda kulusola lukuli lwake, walutsika."},{"book":"Maliki","chapter":"6","verse":"30","text":"Iwatumighwa woya na wetingana kwa Yesu, wamlongela aghala ghose ghawatendile na kulangulitsa."},{"book":"Maliki","chapter":"6","verse":"31","text":"Yesu kawalongela, “Leka tughende tuliyeka hanu halihela imunu tukabwihile.” Kalonga apfo kwaapfila tsakukala ne iwanu wengi iwang'ali wakutsa na ukuka, mbaka Yesu ne iwanang'ina wake ng'awadahile bae kupata nafasi ya ukuja ichijo."},{"book":"Maliki","chapter":"6","verse":"32","text":"Apfo woka waliyeka mne mnumbwi, waghenda hanu halihela imunu."},{"book":"Maliki","chapter":"6","verse":"33","text":"Lekeni iwanu iwawonile hawang'ali wakuka, tsawamanya. Apfo watsuma kwa mghulu kulawa mne imiji yose, kuya walongola kupfika."},{"book":"Maliki","chapter":"6","verse":"34","text":"Yesu hayalawile mne mnumbwi, kona mtingano mkulu ghwe iwanu, kawonela libatsi kwaapfila tsawoneka ka iwang'olo iwalihela mdimi. Apfo kandusa kuwalangulitsa ipfinu pfingi."},{"book":"Maliki","chapter":"6","verse":"35","text":"Mihe haipfikile, iwanang'ina wake wamghendela wamlongela, “Hanu hano hana nyika iliyeka, na litsua liswa."},{"book":"Maliki","chapter":"6","verse":"36","text":"Waleke woke kune imighunda ne ipfijiji, ili wakeghulile ichijo iwenyegho.”"},{"book":"Maliki","chapter":"6","verse":"37","text":"Lekeni kawedika, “Mwemwe muweng'e ichijo waje.”"},{"book":"Maliki","chapter":"6","verse":"38","text":"Kawaghutsa, “Mna pfighate pfingapi? Mghende mkalole.”"},{"book":"Maliki","chapter":"6","verse":"39","text":"Kuya Yesu kawalongela iwanang'ina wake, wawalongele iwanu wose weghole mne makingili, wakale hasi mne mitsani imibisi."},{"book":"Maliki","chapter":"6","verse":"40","text":"Apfo wakala mne makingili ghe iwanu, hano miya, hano hamsini."},{"book":"Maliki","chapter":"6","verse":"41","text":"Kuya Yesu kasola pfighate pfila pfitano ne iwasomba weli, kalola kulanga, kapfibaliki kuya kapfibena pfighate pfila. Kaweng'a iwanang'ina wake waweng'e iwanu. Pfipfila kawagholela iwanu wose iwasomba wala weli."},{"book":"Maliki","chapter":"6","verse":"42","text":"Iwanu wose waja weghuta,"},{"book":"Maliki","chapter":"6","verse":"43","text":"ne iwanang'ina wake wadondola pfighate ne iwasomba yawakalile wamemetsa pfiseghe kumi na pfili."},{"book":"Maliki","chapter":"6","verse":"44","text":"Iwamale iwajile wakala 5000."},{"book":"Maliki","chapter":"6","verse":"45","text":"Bahala Yesu kawalongela iwanang'ina wake wengile mne mnumbwi wamlongolele kughenda Betisaida. Yeye tsayang'ali kowaagha iwanu woke."},{"book":"Maliki","chapter":"6","verse":"46","text":"Hayamalitse kuwaagha iwanu, kaghenda mlughongo kulomba."},{"book":"Maliki","chapter":"6","verse":"47","text":"Mihe haipfikile, mnumbwi ghukala mghati mwe tsimbu naye kakala aliyeka kunze kwe tsimbu."},{"book":"Maliki","chapter":"6","verse":"48","text":"Tsakawona iwanang'ina wake woghaya mne mnumbwi, kwaapfila libeho ling'ali lyowatowa kwa ingupfu. Habehi na kucha, kawaghendela, yang'ali yoghenda mchanya mwe ghamatsi. Kabama awalute,"},{"book":"Maliki","chapter":"6","verse":"49","text":"nawo hawamwonile koghenda mchanya mwe ghamatsi, tsawepfikitsa tsakakala mtsimu. Walila kwa litsi likulu,"},{"book":"Maliki","chapter":"6","verse":"50","text":"kwaapfila wose tsawamwona na wang'ali wopfuka."},{"book":"Maliki","chapter":"6","verse":"51","text":"Kuya kengila mne mnumbwi hamwe nawo, na libeho linyamala, iwanang'ina wake wakangawala ghendo."},{"book":"Maliki","chapter":"6","verse":"52","text":"Kwaapfila ng'awamanyile bae mbuli tsa pfighate, imimoyo yawo tsaikala mikomu."},{"book":"Maliki","chapter":"6","verse":"53","text":"Waloka tsimbu, wapfika mne isi ya Genesareti, baho wemitsa imnumbwi ghwawo."},{"book":"Maliki","chapter":"6","verse":"54","text":"Hawalawile mne mnumbwi, bahala iwanu wamtanga Yesu."},{"book":"Maliki","chapter":"6","verse":"55","text":"Apfo watsuma mne isi yose, wandusa kuwasola iwatamu mne ghamasatsi na kuwaghala hanu hohose kuwahulike Yesu kabaho."},{"book":"Maliki","chapter":"6","verse":"56","text":"Na chila hanu kwayaghendile, mne ipfijiji, imiji au kumighunda, waweka iwatamu mne ghamasoko. Wamlomba awaleke wakinde hata mindo ya lighwanda lyake, na wose iwamkindile tsawahona."}]}