{"data":[{"book":"Tiuteronomi Kasege","chapter":"28","verse":"1","text":"Hagi tamagra Ra Anumzamofo ke'ama nentahita, menima nermasamua kasege'ama kvahu so'e hutama avaririsageno'a, Rana tamagri Anumzamo'a ama mopafi vahepintira rantamagi tami'nigeta mareri vahe manigahaze."},{"book":"Tiuteronomi Kasege","chapter":"28","verse":"2","text":"Hagi Rana tamagri Anumzamofo kema avaririsageno'a, ana maka zama hanafina asomura huramantegahie."},{"book":"Tiuteronomi Kasege","chapter":"28","verse":"3","text":"Hagi rankumatamifine, hozatamifinena asomura huramantegahie."},{"book":"Tiuteronomi Kasege","chapter":"28","verse":"4","text":"Hagi mofavretamine, hozatamine, sipisipi afutamine, bulimakao afu'taminena asomura huramantesigeno, rama'a fore hugahaze."},{"book":"Tiuteronomi Kasege","chapter":"28","verse":"5","text":"Hagi ne'zama erineriza ku'ene, ne'zama negraza zantaminena asomu huntesigeno, ne'zamo'a rama'a hugahie."},{"book":"Tiuteronomi Kasege","chapter":"28","verse":"6","text":"Hagi maka'zama hanaza zana, Ra Anumzamo'a asomu huntegahie."},{"book":"Tiuteronomi Kasege","chapter":"28","verse":"7","text":"Hagi ha' vahetimo'za magoke kampinti e'za hara eme huramantegahaze. Hianagi Ramo'a tamaza hina, hara huzmagateresage'za korora 7ni'a kampi panini hu'za fregahaze."},{"book":"Tiuteronomi Kasege","chapter":"28","verse":"8","text":"Hagi hozama vasageta nentaza nontamia, Ra Anumzana tamagri Anumzamo'a asomu huneramanteno, tamamisia mopafina asomura huramantegahie."},{"book":"Tiuteronomi Kasege","chapter":"28","verse":"9","text":"Hagi Rana tamagri Anumzamofo kasegema kegava nehutma, avaririso'ema hanageno'a, Agrama huvempama hu'nea kante anteno, Agra'a vahe tamazeri ruotge hugahie."},{"book":"Tiuteronomi Kasege","chapter":"28","verse":"10","text":"Ana'ma hanigeno'a anante maka vahe'mo'za Ramo ke hu'nea vahere hu'za ke'za antahi'za nehu'za, tamagrira kesga huramantegahaze."},{"book":"Tiuteronomi Kasege","chapter":"28","verse":"11","text":"Tamagehe'ima zamigahue huno'ma huhampri zamante'nea mopafina Ramo'a maka zantamia eri ampore nentenigeno, maka zama hanaza zamo'a knare zanke hugahie. Mofavretamine, bulimakao afuzagatamine, hozataminena eri amporegahie."},{"book":"Tiuteronomi Kasege","chapter":"28","verse":"12","text":"Hagi Ramo'a monafima fenozama nentea nona anagino eri ruhagaro hinkeno, mopatamifina ko'ma nerianknarera kora nerinkeno, maka'zama hanaza zana asomu huramante'nigeta, mago zankura vahepintira memea osugahazanagi, vahe'mo'za tamagripinti memea eme hu'za erigahaze."},{"book":"Tiuteronomi Kasege","chapter":"28","verse":"13","text":"Hagi tamagrama menima avaririho hu'nama neramasmua kasegema, kegava nehuta avariri so'ema hanageno'a, Ramo'a tamagrira tamaza hina henka omegosazanki, ugagota nehuta mareri vahe manigahaze."},{"book":"Tiuteronomi Kasege","chapter":"28","verse":"14","text":"Hagi menima neramasmua kasegea avariri fatgo hu so'e nehuta, tamaga kaziga rukrahe huge, hoga kaziga ome rukrahe hugera nehuta havi anumza tamimofontera monora huontegahaze."},{"book":"Tiuteronomi Kasege","chapter":"28","verse":"15","text":"Hianagi Rana tamagri Anumzamofo kema ontahita, menima neramasmua kasegene, trakenema ovrarisageno'a, amana kazusi kemo'a tamazeri haviza hugahie."},{"book":"Tiuteronomi Kasege","chapter":"28","verse":"16","text":"Hagi rankumatamine hozataminena Ra Anumzamo'a kazusi huntenkeno, haviza hugahie."},{"book":"Tiuteronomi Kasege","chapter":"28","verse":"17","text":"Hagi ne'zama erineriza ku'ene, ne'zama kreta nenaza zantaminena Ramo'a kazusi huntenkeno haviza hugahie."},{"book":"Tiuteronomi Kasege","chapter":"28","verse":"18","text":"Hagi mofavretamine, hozatamine, bulimkaone sipisipi afu'zagatamia Ramo'a kazusi huntenkeno haviza hugahaze."},{"book":"Tiuteronomi Kasege","chapter":"28","verse":"19","text":"Hagi inantegama vuta eta nehutma, nazanoma hanazana Ramo'a kazusi huramantegahie."},{"book":"Tiuteronomi Kasege","chapter":"28","verse":"20","text":"Maka zama hanaza zana Ramo'a kazusi huramantenkeno, antahintahitamimo'a savri nehinkeno tamarimpa nehenigeno tamahe fanane hina, ame huta fanane hugahaze. Na'ankure tamagra kefo avu'ava nehutma, Nagrira tamefi hunami'naze."},{"book":"Tiuteronomi Kasege","chapter":"28","verse":"21","text":"Hagi Ramo'a kri atrenkeno tamazeri haviza hinketa, magore hutma amama vutama omeri santihare'zama nehaza mopafina, omanitfa hugahaze."},{"book":"Tiuteronomi Kasege","chapter":"28","verse":"22","text":"Ana nehuno Ra Anumzamo'a ruzahu ruzahu krinuti, tamazeri havizantfa nehuno, amuho krinu'ene tamavufga zore krinu'ene, zage atrena amuhonentake huno maka zana tefanane nehina, ne'zantera kria fore nehina, ne'za aninarera kravara azeneri'na, vahera fri vagaregahaze."},{"book":"Tiuteronomi Kasege","chapter":"28","verse":"23","text":"Hagi kora orinkeno monamo'a hanavetino bronsi havegna hinkeno, mopamo'a aenigna huno tusi hakavetigahie."},{"book":"Tiuteronomi Kasege","chapter":"28","verse":"24","text":"Hagi Ra Anumzamo'a kora eri rukarehe hinkeno, monafintira kugusopane kasepane eramino, maka vahera tamahe frigahie."},{"book":"Tiuteronomi Kasege","chapter":"28","verse":"25","text":"Hagi Ra Anumzamo'a tamatre'nigeno ha' vahe' timimo'za tamahegahaze. Hagi magoke kazigati vuta hara ome huzamantegahazanagi, tamahe panani hanageta, panani huta 7ni'a kampi fregahaze. Anama hanageno kokankoka vahe'mo'zama tamagrite'ma havizama fore'ma haniazama kesu'za, zmagogogu hugahaze."},{"book":"Tiuteronomi Kasege","chapter":"28","verse":"26","text":"Hagi fri'nageno'a tamavufgamo'a namamofone afi' zagagafamofo ne'za sampregahie. Ana namaramine afi' zagagafama aru hari tre vahera magore huno omanigosie."},{"book":"Tiuteronomi Kasege","chapter":"28","verse":"27","text":"Hagi Isipi mopafima me'nea usge namune, hoga asi namune, hagave namuntminu Ramo'a tamazeri haviza hinkeno, ana namuntmimo'a tusi'a hagahaga nehu'za vagaoregahaze."},{"book":"Tiuteronomi Kasege","chapter":"28","verse":"28","text":"Ra Anumzamo'a antahintahi tamimofona tamazeri savri nehuno, tamavurga tamazeri asu hinketa neginagi nehuta,"},{"book":"Tiuteronomi Kasege","chapter":"28","verse":"29","text":"avu asuhu vahe'mo hanimpi kanku hakea kna huta zage ferupina kankura haketa neginagi nehuta, maka zama hanaza zamo'a knarera osugahie. Maka zupa keonke zantamia musufa nesena, tamaza huno tamahoke ahe vahera omanigahie."},{"book":"Tiuteronomi Kasege","chapter":"28","verse":"30","text":"Hagi e'ina a' erigahane hu'za hugantegahazanagi, ru vemo ana ara anteno masegahie. Nona kintegahananagi, ana nonka'afina ovasesankeno, ru vahe'mo masegahie. Waini hoza antegahananagi, ana hozaka'afintira raga taginka onenankeno, ru vahe'mo tagino negahie."},{"book":"Tiuteronomi Kasege","chapter":"28","verse":"31","text":"Hagi kavu negesanke'za bulimakao afuka'a ahegigahazanagi, magore hunka ame'a onegahane. Donki afuka'a kavu negesanke'za eme rente'za avazu hu'za vute'za, ete eme onkamigahaze. Ha' vaheka'amo'za kavu negesanke'za, sipisipi afuka'a eme avregahazanagi, mago vahe'mo'a kaza osugahie."},{"book":"Tiuteronomi Kasege","chapter":"28","verse":"32","text":"Hagi kavu negesankeno ru kumate vahe'tmimo neka'ane mofaka'anena eme avre'za nevnageno, tumoka'amo'a atanegahianagi, mago'zana osugahane."},{"book":"Tiuteronomi Kasege","chapter":"28","verse":"33","text":"Kamu'nama nehagenigenka ante'ne'nana hozaka'a, antahinka kenka osu'nesana kumateti vahe'mo'za ne'za erihana nehu'za, maka zupa kazeri haviza huvava hugahaze."},{"book":"Tiuteronomi Kasege","chapter":"28","verse":"34","text":"Maka kaziga hazenke zantmimo kagigatenkenka, hazenke zanke negesankeno antahintahi ka'amo'a savri hugahie."},{"book":"Tiuteronomi Kasege","chapter":"28","verse":"35","text":"Hagi kagiareti'ma marerino kasenire'ma uhanati'niana, Ramo'a usge namunu kazeri havizahina, tusanamasama hananana ana namumo'a teoganigahie."},{"book":"Tiuteronomi Kasege","chapter":"28","verse":"36","text":"Hagi Ra Anumzamo'a tamatrena tamagrane kini ne' timinena kina hurmante'za tamagehe'izane tamagranema onke'nesaza moparega tamavre'za vanageta, anantega havere'ene zafare'enema tro hunte anumzantami monora ome huntegahaze."},{"book":"Tiuteronomi Kasege","chapter":"28","verse":"37","text":"Ana'ma Ra Anumzamo'ma tamatrenigeno tamavre'za vanaza kumate vahe'mo'za nege'za tusi antri nehu'za, tamagizanere'za, kizazokago ke huramantegahaze."},{"book":"Tiuteronomi Kasege","chapter":"28","verse":"38","text":"Rama'a hozafina avimza hankregahazanagi, kenutamimo'za ana hoza ne'za erihana hanageta, osi'a hamaregahaze."},{"book":"Tiuteronomi Kasege","chapter":"28","verse":"39","text":"Hagi waini hoza anteta kegava hugahazanagi, havi kafamo'za nehana hinketa, waini tine krepi raganena onegosaze."},{"book":"Tiuteronomi Kasege","chapter":"28","verse":"40","text":"Hagi olivi zafamo'a mopatamifina rama'a hugahianagi, raga'amo'a nena osu'neno tagiraminketa olivi masavena erita ofregosaze."},{"book":"Tiuteronomi Kasege","chapter":"28","verse":"41","text":"Hagi ne' mofara kase zmantegahazanagi, tamagri'enena omanigahaze. Na'ankure ana mofavreramina ha' vahe'mo'za eme zamavare'za kina ome huzmantegahaze."},{"book":"Tiuteronomi Kasege","chapter":"28","verse":"42","text":"Hagi maka zafa ani'nane, hozataminena kenutamimo'za ne'za eri hana hugahaze."},{"book":"Tiuteronomi Kasege","chapter":"28","verse":"43","text":"Hagi ruregati vahe'ma tamagranema enemaniza vahe'mo'za, maka zama hanaza zamo'a knare hinke'za, hankaveti'za marenerinageta, tamagrama maka'zama hanaza zamo'a havizanke huno uramigahie."},{"book":"Tiuteronomi Kasege","chapter":"28","verse":"44","text":"Hagi zamagripintike maka zana nofira huta erigahaze. Hanki tamagripintira nofira hu'za e'origahaze. Zamagra aseni manisageta, tamagra zamarisona manigahaze."},{"book":"Tiuteronomi Kasege","chapter":"28","verse":"45","text":"Hagi Rana tamagri Anumzamo'ma avaririho huno'ma huramante'nea kasege'ane, trake'anema ovaririsageno'a, maka ama ana kazusi zamofo knazamo'a tamavaririno nevuno tamahe frigahie."},{"book":"Tiuteronomi Kasege","chapter":"28","verse":"46","text":"Hagi ana kazusi zamofo knazamo'a tamagrite'ene henkama tamagripinti fore hunante anante'ma hu'za esaza vahetera mago avame'za me'nena Ramofo rimpahe'zane hu'za ke'za antahi'za hugahaze."},{"book":"Tiuteronomi Kasege","chapter":"28","verse":"47","text":"Hagi rama'azama neramia zanku'ma tamagrama tamagu'areti huta Rana tamagri Anumzamofoma musema huontesazana,"},{"book":"Tiuteronomi Kasege","chapter":"28","verse":"48","text":"ha' vahe'timi huzmante'na tamavre'za kina ome hurmantesageta, zamagri eri'za vahe umanigahaze. Anantega tamagakura nehuta, tinkura tamavenesina, kukenagura upa nehutma, maka zankura upa hugahaze. Anama nehanageno'a Ramo'a kare namare zafa tamagumpi anakinteno, tamazeri haviza nehina frigahaze."},{"book":"Tiuteronomi Kasege","chapter":"28","verse":"49","text":"Ra Anumzamo'a ha' vahera afete moparegati ru zamageru neranaza vahe zamavreno e'nige'za, tumpamo'ma hiaza hu'za eme tamavre'sga hu'za vugahaze."},{"book":"Tiuteronomi Kasege","chapter":"28","verse":"50","text":"Hagi ana ha' vahe'ma esazana vahe'mofonku zmasunku osu' vahe egahazanki'za, tavava ozafane ne'one mofavreraminena zamasunkura huozmantegahaze."},{"book":"Tiuteronomi Kasege","chapter":"28","verse":"51","text":"Hagi mika zagagafatimine, hoza timinena eri haviza hanageno, magore huno witine, kasefa wainine, olivi masavene, bulimakao anenta'ene, meme anenta'enena omanitfa hinketa tamagaku hutma frigahaze."},{"book":"Tiuteronomi Kasege","chapter":"28","verse":"52","text":"Hagi Rana tamagri Anumzamo'ma tamami'nea mopafima tagu'vazigahie hutama nehaza kuma vihutamia ha' vahetamimo'za avazagigagi'ne'za, tapage hugahaze."},{"book":"Tiuteronomi Kasege","chapter":"28","verse":"53","text":"Hagi ha' vahe'mo'za kumatamimofoma avazagi kagiza ha'ma huramantesageta, ne'za ne'zanku hugeta Rana tamagri Anumzamo'ma tamami'nea ne'ene mofa'enena zamaheta negahaze."},{"book":"Tiuteronomi Kasege","chapter":"28","verse":"54","text":"Hagi amu'nontamifima mago knare ne'ma vahe'mofo knare'za hunente'nia ne'mo'agi, nefuno, avesinentesia a'amofono, fri vaganerenigeno magoke mani'nesia mofavre'anena ne'zana omitfa hugahie."},{"book":"Tiuteronomi Kasege","chapter":"28","verse":"55","text":"Hagi ha' vahe'mo'ma avazagi kagi'nenigeno ne'zana omnetfa hugahiankino, ana ne'mo'ma mofavre'ama aheno nene'nuno'a, magore huno naga'a omitfa hugahie."},{"book":"Tiuteronomi Kasege","chapter":"28","verse":"56","text":"Hagi fenoma'amo agatere'nigeno agia avapara vano nosuno, mago'zanku upama osu marerisa a'nemo'za nevene, ne'ane mofa'anena ne'zana ozamitfa hugahie."},{"book":"Tiuteronomi Kasege","chapter":"28","verse":"57","text":"Hagi ha' vahe'mo'ma kuma'ma avazagi kaginigeno, ne'zama omnetfa hanigeno'a, ana a'mo'a kasema ante'nia mofavrene, ana mofavre noma'anena frakino ante'neno agrake oku'a negahie."},{"book":"Tiuteronomi Kasege","chapter":"28","verse":"58","text":"Hagi tamagrama ama avontafepima krente kasegema ovariritma, Rana tamagri Anumzamofo hihamu masa'ane agi'agu'ma koro'ma huontesazana,"},{"book":"Tiuteronomi Kasege","chapter":"28","verse":"59","text":"Ramo'a tamagrite'ene mofavretamirera vagaore kri atrenkeno, me'neno tamazeri haviza huvava hugahie."},{"book":"Tiuteronomi Kasege","chapter":"28","verse":"60","text":"Hagi Isipi mopafima fore higetama negeta kore'ma hu'naza krimo tamagritera ekamaregahie."},{"book":"Tiuteronomi Kasege","chapter":"28","verse":"61","text":"Hagi Ramo'a ruzahu ruzahu krima kasege avontafepima omne'nea kria atreno, tamata hoza neramino tamahe frigahie."},{"book":"Tiuteronomi Kasege","chapter":"28","verse":"62","text":"Rana tamagri Anumzamofo kea ontahi'nazagu, monafi hanafira agatereta rama'a vahe manigahazanagi, tamahe hana hinketa osi'a vahe manigahaze."},{"book":"Tiuteronomi Kasege","chapter":"28","verse":"63","text":"Hagi Ra Anumzamo'a tamagri'ma tusi'a musema huramanteno knare'ma huramantegeta, rama'a vahe'ma fore'ma hu'nazaza huno hazenkezama tamino tamahe fananema huzankura muse hugahie. Amama ufreta omeri santiharesaza mopafintira tamazeri vatitregahie."},{"book":"Tiuteronomi Kasege","chapter":"28","verse":"64","text":"Hagi Ramo'a tamazeri panani hinketa, mago mago huta ru vahe'mokizmi mopafi afete umani emani hu'neta, anantega havere'ene, zafare anumzantmina tamafahemo'zane tamagrane keta antahita osu'nezasa havi anumzante monora huzmantegahaze."},{"book":"Tiuteronomi Kasege","chapter":"28","verse":"65","text":"Ana kumategama manisazana mika zupa tamarimpa fru zana omnena manigsa osugahaze. Ra Anumzamo'a maka zupa tamazeri koro nehina, tamavuma ke'zamo'a knarera nosina, manizantmimo'a knare osugahie."},{"book":"Tiuteronomi Kasege","chapter":"28","verse":"66","text":"Hagi antahintahitamimo'a savri hinketa feru'ene hanimpinena antahintahia huvava nehuta, frigahumpi manigahune huta antahigahaze."},{"book":"Tiuteronomi Kasege","chapter":"28","verse":"67","text":"Hagi nanterama asesigeta amanage hugahaze, hanima huno kenege'ma sesiana knare hugahie huta nehuta, kinagama senigetama mani'neta nanterama sesiana knare hugahie huta hugahaze! Na'ankure mika'zama kesazazamo'a havizantfa hinkeno tusi tamagogogu hugahaze."},{"book":"Tiuteronomi Kasege","chapter":"28","verse":"68","text":"Anante mago'anena onkegosanema hu'noa kumatega ventefi Ra Anumzamo'a huramantesigeta ete Isipi vugahaze. Anama hina kazokazo eri'za vahe manisune huta tamagra'a zagore atregahazanagi, tamagrira mizana osegahaze."}]}