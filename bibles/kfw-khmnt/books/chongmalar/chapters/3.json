{"data":[{"book":"Chongmalar","chapter":"3","verse":"1","text":"Sardis koisuok karoon marwaan tirton diang majiaro:"},{"book":"Chongmalar","chapter":"3","verse":"2","text":"Intheitru, halli tuun katung ningnei sengkha kha athimaknasik minngartru. Nangni chuontho kha kei Pathian maikuungnga huui latungmak tihi kei'n kajet."},{"book":"Chongmalar","chapter":"3","verse":"3","text":"Ngaidonru, nangni diang naminchu khat-um ningjet ngaikha juiru halli manu ah inphut ningmalung thuulru. Nangni ning-intheimak inchu, kei'n nangni diang inruup kajuo angnga kajuosik eii, halli nangni angtik pha ah kajuosikme tikha jetnutun. Matt 24:43,44; Luk 12:39,40; Chonglar 16:15"},{"book":"Chongmalar","chapter":"3","verse":"4","text":"Takkha Sardis ah kaom nangni lekkhatchu ningpuon ningdiar ngaikha minchok makchu. Nangni ngaikha kei le puon kabang thoningta ningsi suomsik eii, ajarchu khawa sik-ah rahooi ningsuok."},{"book":"Chongmalar","chapter":"3","verse":"5","text":"Raal kamator ngaikha inmani itho angnga puondiar kabang inthosik eii, halli kei'n inmani raming ngaikha ringna larik makheiya khainuning. Kapa khat-um ama marwaan tirton ngai maikuungnga kei'n inmani ngaihi kei kami in-eii tikata kamalarsik eii.” Suok 32:32,33; Minpkla 69:28; Chonglar 20:12; Matt 10:32; Luk 12:8"},{"book":"Chongmalar","chapter":"3","verse":"6","text":"Nangni ningkuor indou inchu, Ratha in koisuok ngaidiang iti ngaikha rangairu!"},{"book":"Chongmalar","chapter":"3","verse":"7","text":"Philadelphia koisuok karoon marwaan tirton diang majiaro:"},{"book":"Chongmalar","chapter":"3","verse":"8","text":"Nangni itho kha kei'n kajet; nangni ningranak neem; kha e-innum nangni'n kei minchuna ngaikha ningjui halli keidiang ngamna kacheet-ah ningom tikha kei'n kajet. Kei'n nangni ma-ah tuteii innum inkhar matormaksik kot kha kamalongjei."},{"book":"Chongmalar","chapter":"3","verse":"9","text":"Rangairu! Seitan mi ka-eii Jihudi chu ka-emak takkha Jihudi kin-eii tia maleisei katho inmani rahooi ngaikha, kei'n nangni kekuungnga chubei katho sik-ah kaheiminwasik eii. Kei'n nangni kanaminriang tihi inmani rakip in injetsik eii. Isa 49:23; 60:14; Isa 43:4"},{"book":"Chongmalar","chapter":"3","verse":"10","text":"Nangni'n kei chongpeii kha ningmahuum le inruoiya ningdei jarra, kei innum nuoipil chungnga kaom miring rakip malung ennasik ah akahongsik poongna makheiya kanasansik eii."},{"book":"Chongmalar","chapter":"3","verse":"11","text":"Kei innottheiya kajuosik eii. Tuteii innum nangni renglukhu kha nakasut theimaknasik, nangni diangnga kaom kha kacheet-ah mahuumru."},{"book":"Chongmalar","chapter":"3","verse":"12","text":"Raal kamator inmani ngaikha kei'n ka Pathian Biak-inn khan kachou ngaikha kamin-esik eii, halli inmani'n khawa Biak-inn kha mathaan nunujei. Kei'n inmani chungnga kei Pathian raming kha kamajia sik eii halli kei Pathian khuopui, marwaan makheiya kei Pathian diangnga inphut kajuosik akathar Jerusalem raming kha-um inmani chungnga kamajiasik eii. Inmani chungnga kei raming kathar kha-um kei'n kamajiasik eii.” Chonglar 21:2; Isa 62:2; 65:15"},{"book":"Chongmalar","chapter":"3","verse":"13","text":"Nangni ningkuor indou inchu, Ratha in koisuok ngaidiang iti ngaikha rangairu!"},{"book":"Chongmalar","chapter":"3","verse":"14","text":"Laodicea koisuok karoon marwaan tirton diang majiaro:"},{"book":"Chongmalar","chapter":"3","verse":"15","text":"Kei'n nangni ithokha kajet; nangni kadai um emakchu kalum um emakchu tihi kajet. Hiwa inni karra inkhatchu ning-ekha kei'n kamanuom!"},{"book":"Chongmalar","chapter":"3","verse":"16","text":"Nangni kadai um kalum um ning-emak keengnga, kamur makheiya inphut kanaphu suoksik ejei!"},{"book":"Chongmalar","chapter":"3","verse":"17","text":"Nangni'n ningti, “Kei ki-inchong hek; keidiang iteii insam ommak.” Takkha nangni ngaihi ratongna, minriang kaom, sara ka-eii, mit kacho khat-um puondiar kathomak ning-eii tihi ngaidon makchujei."},{"book":"Chongmalar","chapter":"3","verse":"18","text":"Kei'n nangni diang nati kate, nangni ning-inchong nasik, kei kadiang makheiya soonna inthiang kha rachoru. Jakpui karuoi ningpum kha-um makhunasik puondiar kabang kha-um rachoru. Ningmit ningkanootli nangni'n ningmu nasik-ah sariak kha-um rachoru."},{"book":"Chongmalar","chapter":"3","verse":"19","text":"Kiminriang mi ngaikha inthanasik kei'n karan khat-um karachaak. Innottheiya nangni manu ah inphut ningmalung thuulru. Chongil 3:12; Heb 12:6"},{"book":"Chongmalar","chapter":"3","verse":"20","text":"Rangairu! Kei'n kot kuungnga kangirra kot kha karakhoong; tu ka-ang in karasa kha injet-ah kot kha inmalong inchu, kei'n innsuung kha luutkata inmani le kabaksuom sik-eii, halli inmani'n kei le inbak suomsik eii."},{"book":"Chongmalar","chapter":"3","verse":"21","text":"Raal kamator inmani diang kei'n raal kamatorra tuun kei Kapa reng in-ongna koolla kei'n kin-ong angnga inmani um kei reng-in-ongna munkhan kakoolla in-ongnasik kazootpisik eii."},{"book":"Chongmalar","chapter":"3","verse":"22","text":"“Nangni ningkuor indou inchu, Ratha in koisuok ngaidiang iti ngaikha rangairu!”"}]}