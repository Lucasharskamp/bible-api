{"data":[{"book":"Matei","chapter":"20","verse":"1","text":"“Undewa we Imulungu weghala ne imunu yane mghunda, iyalawile lupfilipfili kaghenda kubama iwanu wakasang'ane mne mghunda ghwake."},{"book":"Matei","chapter":"20","verse":"2","text":"Katoghola kuwaliha sendi tsa litsuwa limwe, kuya kawaghala mne mghunda ghwake."},{"book":"Matei","chapter":"20","verse":"3","text":"Masaa madatu hambele koka keli, kawona iwanu wangi wema mne ghulilo wahela sang'ano."},{"book":"Matei","chapter":"20","verse":"4","text":"Kawalongela, ‘Mwemwe mwose mghende mne mghunda ghwangu mkasang'ane, nitsowaliha pfinoghile.’"},{"book":"Matei","chapter":"20","verse":"5","text":"Nawo waghenda. Kuya kaghenda keli saa sita na saa tisa, katenda pfipfila."},{"book":"Matei","chapter":"20","verse":"6","text":"Haipfikile saa kumi na imwe koka keli, kawona iwanu wangi wema hane ghulilo, kawaghutsa, ‘Ebali mwimile hano misi yose bila sang'ano?’"},{"book":"Matei","chapter":"20","verse":"7","text":"Iwanu awo wamwidika, ‘Kwaapfila haduhu imunu iyatwing'ile sang'ano.’ Kawalongela, ‘Namwe pfipfila mghende mkasang'ane mne mghunda ghwangu.’"},{"book":"Matei","chapter":"20","verse":"8","text":"“Nemihe haipfikile, imunu yane mghunda kamlongela mwimilitsi wake, ‘Uwakeme iwanu iwasang'ane, uwalihe sendi tsawo, wanduse na wautsighilo kuya awala iwalongole.’"},{"book":"Matei","chapter":"20","verse":"9","text":"Iwanu iwasang'ane kwandusila saa kumi na imwe hawatsile, chila munu kabokela malilho gha litsuwa limwe."},{"book":"Matei","chapter":"20","verse":"10","text":"Apfo awala iwalongole kusang'ana hawatsile, tsawalolela kubokela sendi nyingi, lekeni chila munu kabokela dinali imwe."},{"book":"Matei","chapter":"20","verse":"11","text":"Hawabokele maliho ghawo, wandusa kumsing'inikila ayula yane mghunda."},{"book":"Matei","chapter":"20","verse":"12","text":"Walonga, ‘Iwanu wano iwatsile kusang'ana nemihe, wasang'ana kwa saa limwe liliheka, lekeni kuwaliha ka pfautulihe twetwe itusang'ane misi yose mlutsua.’"},{"book":"Matei","chapter":"20","verse":"13","text":"“Naye kamwidika yumwe wawo, ‘Sale yangu, sikubunzile bae. Apfi ghweghwe ng'utoghole kusang'ana kwa malilho gha litsuwa limwe?"},{"book":"Matei","chapter":"20","verse":"14","text":"Lelo usole ichili chako uke. Nene nobama kumwing'a ayula wa utsighilo ka pfanikwing'ile ghweghwe."},{"book":"Matei","chapter":"20","verse":"15","text":"Angu ng'apfinoghile bae nene kutenda achila chanibama kwa sendi tsangu mwenyegho? Au kwakona chepfu kwaapfila nene namluso?’ ”"},{"book":"Matei","chapter":"20","verse":"16","text":"Kuya Yesu kamalitsa kwa ukulonga, “Apfo, wa utsighilo katsakuwa wa mwanduso, na ayula wamwanduso katsakuwa wautsighilo.”"},{"book":"Matei","chapter":"20","verse":"17","text":"Yesu hayang'ali yoghenda Yerusalemu kawasola iwanang'ina kumi na weli waliyeka, kawalongela,"},{"book":"Matei","chapter":"20","verse":"18","text":"“Mlole, twogheluka Yerusalemu, ako Imwana we Imunu katsakwing'ighwa mne ghamoko ghe iwatambika wakulu ne iwalangulitsi we ghamalaghitso. Nawo watsomhigha yakomighwe."},{"book":"Matei","chapter":"20","verse":"19","text":"Kuya watsomghala kwe iwanu iwali si Wayahudi, nawo watsombetsa, watsomtsipula na watsomkoma kwa kumuwamba mna msalaba, lekeni ghamatsuwa madatu hambele katsotsilihuka!”"},{"book":"Matei","chapter":"20","verse":"20","text":"Kuya mai we iwana wa Sebedayo kamghendela Yesu hamwe ne iwanaghe, katowa ghamaghoti, kamlomba amtendele choyobama."},{"book":"Matei","chapter":"20","verse":"21","text":"Yesu kamghutsa, “Ubama choni.”"},{"book":"Matei","chapter":"20","verse":"22","text":"Yesu kawalongela, “Ng'ammanyile bae achila chamlomba. Angu mwodaha kunwela ichikombe chanitsonwela nene?”"},{"book":"Matei","chapter":"20","verse":"23","text":"Yesu kawalongela, “Mtsonwela ghendo ichikombe changu, lekeni kukala kumoso au kukala kujilo, si sang'ano yangu bae. Lekeni chinu acho watsakwing'ighwa awala iwasaghulighwe na Aba wangu.”"},{"book":"Matei","chapter":"20","verse":"24","text":"Iwanang'ina kumi hawahulike apfo, tsawawonela maya awala wandughu weli."},{"book":"Matei","chapter":"20","verse":"25","text":"Lekeni Yesu kawakema, kawalongela, “Mwomanya ka iwabala we iwanu iwali si Wayahudi wowalongotsa iwanu wawo kwa ingupfu, na pfilongotsi wawo wana ukulu kuna wawo."},{"book":"Matei","chapter":"20","verse":"26","text":"Lekeni ileke kuwa apfo kuna mwemwe, ila imunu wowose iyobama kuwa imkulu mghati mwenu, yawe mtumwa wenu,"},{"book":"Matei","chapter":"20","verse":"27","text":"na imunu wowose iyobama kuwa wa mwanduso kobamighwa yawe mtumwa."},{"book":"Matei","chapter":"20","verse":"28","text":"Pfipfo ka Imwana we Imunu, ng'atsile bae kutumikighwa, ila kutumikila na kulapfa ughima wake kuwakombola iwanu wengi.”"},{"book":"Matei","chapter":"20","verse":"29","text":"Yesu ne iwanang'ina wake hawang'ali wakuka Yeriko, iwanu wengi tsawamuwinza."},{"book":"Matei","chapter":"20","verse":"30","text":"Pfifita weli iwang'ali wokala mmbalimbali mwe inzila hawahulike Yesu kobita, wandusa kukemelela, “Imtwatsa, Mwana wa Daudi, utwonele libatsi!”"},{"book":"Matei","chapter":"20","verse":"31","text":"Iwanu wawakembela wawalongela wanyamale, lekeni waghendelela kukemelela, “Imtwatsa, Mwana wa Daudi utwonele libatsi!”"},{"book":"Matei","chapter":"20","verse":"32","text":"Yesu kema, kawakema kawaghutsa, “Mwobama niwatendele choni?”"},{"book":"Matei","chapter":"20","verse":"33","text":"Wamwidika, “Imtwatsa, twobama twone!”"},{"book":"Matei","chapter":"20","verse":"34","text":"Yesu kawonela libatsi, katsikinda nenge tsawo, bahala wadaha ukwona, nawo wamuwinza."}]}