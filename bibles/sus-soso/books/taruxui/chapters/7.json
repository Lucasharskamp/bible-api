{"data":[{"book":"Taruxui","chapter":"7","verse":"1","text":"Sɛrɛxɛdubɛ kuntigi naxa Etiyɛn maxɔrin, «Naxan falaxi i xun ma, nɔndi na a ra?»"},{"book":"Taruxui","chapter":"7","verse":"2","text":"Etiyɛn naxa e yaabi, «N ngaxakerenyie nun n babae, wo wo tuli mati n na. Ala dariyɛ kanyi mini nɛ won baba Iburahima ma a nu na Mesopotamiya bɔxi ma tɛmui naxɛ, beenun a xa sabati Xarani."},{"book":"Taruxui","chapter":"7","verse":"3","text":"Ala naxa a fala a bɛ, ‹Keli i xa bɔxi nun i xabilɛ xun, siga bɔxi ma n dɛnnaxɛ masenma i bɛ.›"},{"book":"Taruxui","chapter":"7","verse":"4","text":"Awa, a naxa mini Kalidi bɔxi ra, a sa sabati Xarani. Mɛnni, a baba faxa xanbi, Ala naxa a radangi yi bɔxi ma wo sabatixi dɛnnaxɛ yi ki to."},{"book":"Taruxui","chapter":"7","verse":"5","text":"A mu lingira yo fi a ma yi bɔxi kui hali santide. Kɔnɔ a naxa laayidi tongo a bɛ, a fama yi bɔxi fide a tan nun a bɔnsɔɛ nan ma, hali a faxa xanbi. Na waxati di yo mu nu na a bɛ sinden.»"},{"book":"Taruxui","chapter":"7","verse":"6","text":"«Ala naxa a fala a bɛ, ‹I bɔnsɔɛ sabatima bɔxi gbɛtɛ nan ma. Mɛnni e findima nɛ konyie ra. E e ɲaxankata ɲɛ kɛmɛ naani bun.›"},{"book":"Taruxui","chapter":"7","verse":"7","text":"Ala man naxa a fala, ‹N fama na si makiitide naxan e rasoma konyiya kui. Na dangi xanbi, e kelima nɛ naa, e fa n batu be.›»"},{"book":"Taruxui","chapter":"7","verse":"8","text":"«Awa, Ala naxa sunna saatɛ fi Iburahima ma. Iburahima to Isiyaga bari, a naxa a sunna a xi solomasaxan nde ma. Isiyaga to Yaxuba bari, a naxa a fan sunna. Yaxuba fan naxa won benba fu nun firinyie sunna.»"},{"book":"Taruxui","chapter":"7","verse":"9","text":"«Won benbae naxa Yusufu tɔɔnɛ, e naxa a mati, a naxa findi konyi ra Misira bɔxi ma."},{"book":"Taruxui","chapter":"7","verse":"10","text":"Kɔnɔ Ala naxa lu a fɔxɔ ra. A naxa a ramini a xa kɔntɔfili birin kui. A naxa hinnɛ nun xaxilimaya fi a ma, alako a xa rafan Misira mangɛ ma, naxan a findi Misira gomina nun a xa banxi birin xunmati ra.»"},{"book":"Taruxui","chapter":"7","verse":"11","text":"«Kaamɛ xungbe naxa so Misira bɔxi ma a nun Kanaan bɔxi. Won babae mu nu baloe sɔtɔma, tɔɔrɛ naxa gbo."},{"book":"Taruxui","chapter":"7","verse":"12","text":"Yaxuba naxa a mɛ a mɛngi na Misira bɔxi ma. A naxa won babae xɛɛ naa a singe."},{"book":"Taruxui","chapter":"7","verse":"13","text":"E xa sigɛ firin nde, Yusufu naxa a yɛtɛ masen a fafaxakerenyie bɛ, Misira mangɛ fan naxa Yusufu xabilɛ rakolon."},{"book":"Taruxui","chapter":"7","verse":"14","text":"Awa, Yusufu naxa e xɛɛ a baba Yaxuba tongode nun a xa denbaya birin. E kɔnti nu sigaxi han mixi tongo solofere a nun suuli."},{"book":"Taruxui","chapter":"7","verse":"15","text":"Yaxuba naxa goro Misira, a faxa dɛnnaxɛ a nun won babae."},{"book":"Taruxui","chapter":"7","verse":"16","text":"E furee naxa ragbilen Sikemi, e e ragata gaburi nan kui, Iburahima naxan sara kɔbiri ra Xamori xa die ma.»"},{"book":"Taruxui","chapter":"7","verse":"17","text":"«Ala xa laayidi rakamali waxati to makɔrɛ, laayidi naxan tongoxi Iburahima bɛ, won ma ɲama xun naxa masa Misira bɔxi ma."},{"book":"Taruxui","chapter":"7","verse":"18","text":"Kɔnɔ na xanbi mangɛ gbɛtɛ naxa ti naxan mu nu Yusufu xa fe kolon."},{"book":"Taruxui","chapter":"7","verse":"19","text":"Na mangɛ naxa won ma ɲama yanfa. A naxa won benbae ɲaxankata, han a naxa e yaamari e xa e xa diyɔrɛe wɔlɛ, alako e xa faxa."},{"book":"Taruxui","chapter":"7","verse":"20","text":"Na tɛmui Annabi Munsa naxa bari, Ala hinnɛ naxan na. Kike saxan a rabalofe a baba xa banxi kui."},{"book":"Taruxui","chapter":"7","verse":"21","text":"Na xanbi a naxa a bɛlɛxɛ ba a ma. Misira mangɛ xa di ginɛ fa a tongo, a naxa a ramɔ alɔ a xa di."},{"book":"Taruxui","chapter":"7","verse":"22","text":"Annabi Munsa naxa kolon sɔtɔ Misira xa fe birin ma. A wɔyɛn ki nun a ɲɛrɛ ki naxa sɛnbɛ sɔtɔ.»"},{"book":"Taruxui","chapter":"7","verse":"23","text":"«A to ɲɛ tongo naani sɔtɔ, a naxa wa a ngaxakerenyie kolonfe. A naxa siga a boore Isirayilakae yire matode."},{"book":"Taruxui","chapter":"7","verse":"24","text":"A to Misiraka to a fe ɲaaxi niyafe Isirayilaka nde ra, Annabi Munsa naxa a ngaxakerenyi xa gere so, a naxa Misiraka faxa."},{"book":"Taruxui","chapter":"7","verse":"25","text":"A naxa a maɲɔxun a a ngaxakerenyie a kolonma nɛ Ala xɔrɛya fima e ma a saabui nan na, kɔnɔ e mu kolon sɔtɔ na ma."},{"book":"Taruxui","chapter":"7","verse":"26","text":"Na kuye iba, Annabi Munsa naxa Isirayilaka firin to, e na gerefe. A naxa kata e xa lan e bore ma, a naxa a fala e bɛ, ‹Ngaxakerenmae nan na wo ra. Munfe ra wo fe ɲaaxi niyama wo bore ra?›"},{"book":"Taruxui","chapter":"7","verse":"27","text":"Kɔnɔ naxan nu fe ɲaaxi rabafe a ngaxakerenyi ra, a naxa Annabi Munsa radin yɛ, a a fala a bɛ, ‹Nde i tixi mangɛ nun kiitisa ra muxu xun ma?"},{"book":"Taruxui","chapter":"7","verse":"28","text":"I waxi n faxafe nɛ alɔ i Misiraka faxaxi ki naxɛ xoro?›"},{"book":"Taruxui","chapter":"7","verse":"29","text":"Annabi Munsa to na wɔyɛnyi mɛ, a naxa a gi. A naxa sabati Madiyan bɔxi ma, a naxa di firin bari mɛnni.»"},{"book":"Taruxui","chapter":"7","verse":"30","text":"«Ɲɛ tongo naani dangi xanbi, malekɛ naxa mini a ma tɛ xɔɔra naxan nu sansi bili ganfe gbengberenyi ma, Sinayi geya fari."},{"book":"Taruxui","chapter":"7","verse":"31","text":"Annabi Munsa to na fe to, a naxa kaaba. A to a maso a ra, a xa a igbɛ, a naxa Marigi xui mɛ."},{"book":"Taruxui","chapter":"7","verse":"32","text":"‹I babae Marigi Ala nan n na, Iburahima, Isiyaga, nun Yaxuba Marigi Ala.› Annabi Munsa naxa sɛrɛn, a naxa gaaxu a igbɛfe ma."},{"book":"Taruxui","chapter":"7","verse":"33","text":"Marigi naxa a fala a bɛ, ‹Sankiri ba i sanyi, barima i tixi dɛnnaxɛ, bɔxi sɛniyɛnxi na a ra."},{"book":"Taruxui","chapter":"7","verse":"34","text":"N bara n ma ɲama xa tɔɔrɛ to Misira, n bara e kutun xui mɛ. N bara goro n xa xɔrɛya fi e ma. Yakɔsi, n xa i xɛɛ Misira.›"},{"book":"Taruxui","chapter":"7","verse":"35","text":"Ala Annabi Munsa xɛɛ nɛ, e a fala naxan bɛ, ‹Nde i tixi mangɛ nun kiitisa ra muxu xun ma.› Malekɛ naxan minixi a ma tɛ xɔɔra a naxa a masen a bɛ a xa findi mangɛ nun marakisima ra.»"},{"book":"Taruxui","chapter":"7","verse":"36","text":"«Annabi Munsa nan Isirayilakae ramini Misira bɔxi ra. Ɲɛ tongo naani bun ma, a naxa tɔnxumae nun kaabanakoee raba Misira, Xulunyumi Baa, nun gbengberenyi ma."},{"book":"Taruxui","chapter":"7","verse":"37","text":"Annabi Munsa tan naxa a fala Isirayila bɛ, ‹Ala namiɲɔnmɛ raminima wo ngaxakerenyie nan ya ma naxan luma alɔ n tan.›"},{"book":"Taruxui","chapter":"7","verse":"38","text":"Won benbae ɲama e to nu malanxi gbengberenyi ma, malekɛ naxa wɔyɛn Annabi Munsa bɛ Sinayi geya fari. A sɛriyɛ naxan mɛxi, a naxa na radangi won ma.»"},{"book":"Taruxui","chapter":"7","verse":"39","text":"«Kɔnɔ won benbae mu tin a xa yaamari suxude. E naxa a matandi, e e bɔɲɛ ti Misira ra."},{"book":"Taruxui","chapter":"7","verse":"40","text":"E naxa a fala Haruna bɛ, ‹Alae yailan won bɛ, naxee ɲɛrɛma won ya ra, barima yi Munsa naxan won naminixi Misira, won mu a kolon se naxan a sɔtɔxi.›"},{"book":"Taruxui","chapter":"7","verse":"41","text":"E naxa kuye yailan ninge misaali ra, e fa sɛrɛxɛ ba a bɛ. E naxa ɲɛlɛxin na ra, e naxan yailanxi e bɛlɛxɛe ra.»"},{"book":"Taruxui","chapter":"7","verse":"42","text":"«Awa, Ala naxa a kobe so e ra, a naxa e rabolo, e xa tunbuie batu, alɔ a sɛbɛxi namiɲɔnmɛ xa Kitaabui kui ki naxɛ."},{"book":"Taruxui","chapter":"7","verse":"43","text":"Wo bara Mɔlɔkɔ kuye batu,"},{"book":"Taruxui","chapter":"7","verse":"44","text":"«Ala xa hɔrɔmɔlingira, a xa seedeɲɔxɔya sɛbɛli na dɛnnaxɛ, na nu na won benbae tagi gbengberenyi ma. Ala nu bara a misaali masen Annabi Munsa bɛ, a naxa a yaamari a xa a yailan na ki."},{"book":"Taruxui","chapter":"7","verse":"45","text":"Won benbae to hɔrɔmɔlingira sɔtɔ, e naxa a xanin bɔxi ma Ala si gbɛtɛe keri dɛnnaxɛ, Yosuwe xa yaamari bun ma. A naxa lu naa han Dawuda xa waxati.»"},{"book":"Taruxui","chapter":"7","verse":"46","text":"«Dawuda naxan nafanxi Ala ma, na naxa a maxɔrin a xa lingira ti a tan Yaxuba Marigi Ala bɛ."},{"book":"Taruxui","chapter":"7","verse":"47","text":"Kɔnɔ Sulemani nan fa na lingira ti Ala bɛ."},{"book":"Taruxui","chapter":"7","verse":"48","text":"Kɔnɔ Ala Xili Xungbe Kanyi mu sabatima adama xa banxi tixi kui. Namiɲɔnmɛ na nan masenxi,"},{"book":"Taruxui","chapter":"7","verse":"49","text":"‹Wo Marigi naxɛ,"},{"book":"Taruxui","chapter":"7","verse":"50","text":"N tan xa mu na birin yailanxi?›»"},{"book":"Taruxui","chapter":"7","verse":"51","text":"«Wo xaxili nun wo tuli xɔrɔxɔ, wo sondonyi mu fan. Wo Ala Xaxili Sɛniyɛnxi matandima tɛmui birin alɔ wo benbae a raba ki naxɛ."},{"book":"Taruxui","chapter":"7","verse":"52","text":"Wo benbae namiɲɔnmɛe birin ɲaxankata nɛ. E namiɲɔnmɛe faxa nɛ, naxee nu Ala xa Tinxintɔɛ xa fafe falama. Yakɔsi wo bara na fan faxa."},{"book":"Taruxui","chapter":"7","verse":"53","text":"Wo tan naxee bara Ala xa sɛriyɛ sɔtɔ malekɛe saabui ra, wo mu a rabatuxi!»"},{"book":"Taruxui","chapter":"7","verse":"54","text":"E to yi masenyi mɛ, e naxa xɔnɔ han e nu e ɲinyie raxin."},{"book":"Taruxui","chapter":"7","verse":"55","text":"Kɔnɔ Ala Xaxili Sɛniyɛnxi naxa goro Etiyɛn ma. Etiyɛn to a ya banban koore ma, a naxa Ala xa dariyɛ to, a man naxa Isa to a tixi Ala yirefanyi ma."},{"book":"Taruxui","chapter":"7","verse":"56","text":"A naxa a masen, «N bara koore rabixi to, Adama xa Di tixi Ala yirefanyi ma.»"},{"book":"Taruxui","chapter":"7","verse":"57","text":"Ɲama naxa sɔnxɔɛ rate, e naxa e tuli dɛsɛ. E birin naxa bagan a ma."},{"book":"Taruxui","chapter":"7","verse":"58","text":"E naxa mini a bubu ra sigafe ra taa fari ma, e a magɔnɔ han a naxa faxa. Seedee naxa e xa donmae sa sɛgɛtala nde san ma, naxan xili Sɔlu."},{"book":"Taruxui","chapter":"7","verse":"59","text":"E nu na a magɔnɔfe tɛmui naxɛ, Etiyɛn naxa Ala maxandi, «N Marigi Isa, n nii rasɛnɛ.»"},{"book":"Taruxui","chapter":"7","verse":"60","text":"Na xanbi a naxa a xinbi sin, a naxa a xui ite, «N Marigi, i naxa e suxu yi yunubi ma!» A gɛ na falade tan mu a ra, a naxa taa masara. Sɔlu fan nu na Etiyɛn faxafe kui."}]}