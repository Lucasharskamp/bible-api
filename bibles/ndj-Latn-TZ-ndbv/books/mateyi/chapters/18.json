{"data":[{"book":"Mateyi","chapter":"18","verse":"1","text":"Chipindi chila vanachuli vamuyendilili Yesu, vamudasha, “Ghani yaveli mkomi nendu muwutwa wakumbindi kwa Chapanga?”"},{"book":"Mateyi","chapter":"18","verse":"2","text":"Yesu kamukema mwana yumu, kamuwolosha pagati yawu,"},{"book":"Mateyi","chapter":"18","verse":"3","text":"Pambeli kadeta, “Nguvawombela nakaka pamupota kughalambuka kuva kucha vana, damwingili ng'odu muwutwa wa kumbindi kwa Chapanga."},{"book":"Mateyi","chapter":"18","verse":"4","text":"Yoyosi yangajila kwikwisha kucha mwana ayu, ayu ndi yaveli mkomi muwutwa wa kumbindi kwa Chapanga."},{"book":"Mateyi","chapter":"18","verse":"5","text":"Mundu yamulibushila mwana yumu kucha ayu kwa litawa lyangu, akumbokela nenga.”"},{"book":"Mateyi","chapter":"18","verse":"6","text":"“Lakini mundu damuvifyi yumu wa ava vadokwa yivajumilili nenga, yingaveli ngiba awopiwi mungulu ligonguveli lya kushaghila na kudibashiwa mumachi."},{"book":"Mateyi","chapter":"18","verse":"7","text":"Ngiba mlima kwanongwa ya ngingamu sivagufya vatangalili. Ngingamu asi dasifumbuki lakini ngiba mundu yula dafigoli figoleki."},{"book":"Mateyi","chapter":"18","verse":"8","text":"“Kucha liwoku awu liwuli lyaku palikuvifya wulidumuli na wuliyasi kutali nayuwi. Ngiba kwa yuwi kwingila muunofu wa jola ngajila liwoku awu liwulu, pitu kudangiwa mulifumbika pawuva na mawoku mavili na mawulu vaku mavili."},{"book":"Mateyi","chapter":"18","verse":"9","text":"Lisu lyaku palikuvifya, likolopoli na kulidangila kutali na yuwi. Ngiba kwingila muunofu pawuva nandoju, pitu kudangiwa mumotu wa lifumbika pawuva na mesu vosi mavili."},{"book":"Mateyi","chapter":"18","verse":"10","text":"“Mwivavali! Mukotoo kumubedala hata yumu wa ava wadokwa. Nguvawombela, Makungu vawu aku kwa Chapanga majuva vosi vava pawulongolu pa Tati wangu yaveli kumbindi."},{"book":"Mateyi","chapter":"18","verse":"11","text":"Mana Mwana wa Mundu ayisili kuchilowola chiyaghamilili."},{"book":"Mateyi","chapter":"18","verse":"12","text":"“Mukuwona wuliwuli? Mundu paghava na vafungami mya, pamuyaghamisha yumu, akugola wuliwuli? Akuvaleka vala milongu tisa na tisa kuchidunda, akuyenda kumusaka yula yayaghamilili."},{"book":"Mateyi","chapter":"18","verse":"13","text":"Pamuwona, nguvawombela nakaka, akumunemilela yula pitu hata vala milongu tisa na tisa vangajila kuyaghamila."},{"book":"Mateyi","chapter":"18","verse":"14","text":"Wuwowu, Tati wenu yaveli kumbindi, akudayila ng'odu hata yumu wa ava vadokwa vayaghamili."},{"book":"Mateyi","chapter":"18","verse":"15","text":"“Mlongu waku pakuvifya, muyendi mukajovi pamuva weka yenu Pakupikana dawuvi kumupata mulongu waku."},{"book":"Mateyi","chapter":"18","verse":"16","text":"Pakupikana ng'odu, umtoli mundu yumu awu vavili pamu na yuwi ili hoshu sha vatovilela vavili awu vatatu chilongu chosi chihighiwi."},{"book":"Mateyi","chapter":"18","verse":"17","text":"Pavapikana ng'odu ava, uliwombeli lipinga lya vandu limjumilili Kilistu, kucha palipikana ng'odu lipinga lya vandu limjumilili Chapanga, Topi, yavavika yumwi kucha vandu vangajila kumumanya Chapanga na vasumula mbiya.”"},{"book":"Mateyi","chapter":"18","verse":"18","text":"Nguvawombela nakaka, chila damuchitati mumlima wuwula wula dachitatiwi kumbindi kwa Chapanga na chimuchifuwula pamulima wuwula wula dachifuwuliwi kwa Chapanga."},{"book":"Mateyi","chapter":"18","verse":"19","text":"“Kandi nguvawombela vavili pavajumila apa pamlimawu kwilata chindu chochosi cha kuluva, Tati wangu wa kumbindi davagoleli chindu achi."},{"book":"Mateyi","chapter":"18","verse":"20","text":"Kwa nongwa poposi pala pavayikungasha vavili awu vatatu kwa litawa lyangu, nenga ndiva pamu na veni.”"},{"book":"Mateyi","chapter":"18","verse":"21","text":"Pambeli Petili kamuyendela Yesu kamudasha, “Bambu mlongu wangu pamifya ndimupomeli kaningi? Myanja saba?”"},{"book":"Mateyi","chapter":"18","verse":"22","text":"Yesu kamuyangula, “Ngudeta myanja saba hela ha, ila milongu saba myanja milongu saba."},{"book":"Mateyi","chapter":"18","verse":"23","text":"Ndi nongwa wutwa wa kumbindi kwa Chapanga wukwifwana na mutwa yumu yadayileyi tolitoli ya Vandumindumi vaki."},{"book":"Mateyi","chapter":"18","verse":"24","text":"Pakandili kukawula, vamuyeghela mundu yumu yaveli na nongwa ya mbiya milongu alufu."},{"book":"Mateyi","chapter":"18","verse":"25","text":"Mundoyu aveli kavahela cha kuhomba, Ponopa Bambu mundu kalayisha vamuhemeshi mweni na mdalamundu na vana na fyosi fyaveli nafyu, akahombi nongwa."},{"book":"Mateyi","chapter":"18","verse":"26","text":"Topi, ayu ndumindumi katundama pawulongolu yaki, kadeta, ‘Umeti danguhombi nongwa yaku yosi.’"},{"book":"Mateyi","chapter":"18","verse":"27","text":"Yula Bambu kamuwonela lusungu, kampomela nongwa yila, kamuleka ayendi.”"},{"book":"Mateyi","chapter":"18","verse":"28","text":"“Lakini ndumindumi yula awukili, kamuwona yumu wa ndumindumi mumonga yaveli na nongwa yaki ya mbiya mya. Kamukamula kamukama pangulu kunu padeta, ‘Hombi mbiya shangu!’"},{"book":"Mateyi","chapter":"18","verse":"29","text":"Yula ndumindumi monga katundama, kamuluva, ‘Umeti danguhombi.’"},{"book":"Mateyi","chapter":"18","verse":"30","text":"Lakini mweni kalema, ila kamuwopa muchijaka mbaka pahomba yila nongwa."},{"book":"Mateyi","chapter":"18","verse":"31","text":"Topi, vandumindumi vamonga pavawonili chilongu achi vang'ong'oteka munu, vayenda kumuwombela Bambu wawu chilongu chila chibwitukili."},{"book":"Mateyi","chapter":"18","verse":"32","text":"Topi, yula Bambu kamukema yula ndumindumi kamuwombela, yuwi ndumindumi mwafu munu! Yuwi wanuvili na nenga ngupomela nongwa yaku yosi."},{"book":"Mateyi","chapter":"18","verse":"33","text":"Na yuwi wungamuwonilili lusungu kucha nenga wungugolilili kwa ndumindumi muyaku?"},{"book":"Mateyi","chapter":"18","verse":"34","text":"Topi Bambu yula akalalili munu, kamufumisha yula ndumindumi alatuliwi mbaka pahomba nongwa yosi.”"},{"book":"Mateyi","chapter":"18","verse":"35","text":"Yesu kamalilila kwa kudeta, “Na Tati wangu yaveli kumbindi davagoleli nahawu kucha mundu pamupomela ng'odu mlongu mundu kwa moyu waki wosi.”"}]}