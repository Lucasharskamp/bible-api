{"data":[{"book":"Jovu","chapter":"34","verse":"1","text":"Hagi Elihu'a mago'ene amanage hu'ne,"},{"book":"Jovu","chapter":"34","verse":"2","text":"Knare antahi'zama eri'nana ne'moka nagrama hanua nanekere kagesa antenka nentahinka, ama' antahi'zama eri'nana ne'moka nagrama hanua nanekea akohenka mani'nenka antahio."},{"book":"Jovu","chapter":"34","verse":"3","text":"Hagi ne'zama tagite erinteta haga'ama neta konaza huno, maka nanekema tagesamo'ma antahia nanekea, tagesamo'a rezagane so'e huno nentahie."},{"book":"Jovu","chapter":"34","verse":"4","text":"E'ina hu'negu inagemo fatgo huno knare hu'nefi tagra'a rezaganeta negeta, rempi huta antahisune."},{"book":"Jovu","chapter":"34","verse":"5","text":"Hagi Jopu'ma kema hifina anage hu'ne, nagrira ke'ni'a omane'neanagi, Anumzamo'a kema hu kankamuni'a eri atrege'na mago zana osu'noe huno hu'ne."},{"book":"Jovu","chapter":"34","verse":"6","text":"Nagrira mago hazenke'ni'a omanegeno keni'a omane'ne. Hianagi vahe'mo'za nagrikura havige ne' mani'ne hu'za nehaze. Nagrira kumini'a omane'neanagi natama namino nevia natazamo'a vagaoresnia avamente nevie."},{"book":"Jovu","chapter":"34","verse":"7","text":"Hagi magora Jopukna nera iza mani'ne. Agra kizazokago ke huno vahe'ma zamaveri hu kege nehia ne' mani'ne."},{"book":"Jovu","chapter":"34","verse":"8","text":"Ana nehuno Jopu'a kumi'ma nehaza vahe'ene eri mago huno nemanino, kefo avu'ava'ma nehaza vahe'ene kna ahefrino nemanie."},{"book":"Jovu","chapter":"34","verse":"9","text":"Na'ankure Jopu'a huno, Anumzamofoma musema huntesnampintira mago zana e'origahane huno hu'ne."},{"book":"Jovu","chapter":"34","verse":"10","text":"E'ina hu'negu ama' antahi'zama eri'naza vahe'mota nagri naneke antahiho. Maka vahe'mo'zama antahi'nazana Anumzamo'a havi avu'avara nosia ne' mani'ne hu'za antahi'naze. Ana hu'neankino Hankavenentake Anumzamo'a mago hazenkea osugahie."},{"book":"Jovu","chapter":"34","verse":"11","text":"Vahe'mo'zama hu'naza avu'avate anteno rezaganeno negeno, mizana zamitere nehia Anumza mani'ne."},{"book":"Jovu","chapter":"34","verse":"12","text":"Tamagerfa huno Hankavenentake Anumzamo'a mago hazenke zana osugahie. Ana hu'neankino Hanavenentake Anumzamo'a fatgo huno refkoa hugahie."},{"book":"Jovu","chapter":"34","verse":"13","text":"Iza ama mopa tro huteno, kegava huo huno Anumzamofonkura hunte'ne?"},{"book":"Jovu","chapter":"34","verse":"14","text":"Hagi Anumzamo'ma Agra'a avamu'ene, asimu'anema ete eriresina,"},{"book":"Jovu","chapter":"34","verse":"15","text":"maka asimu'ma enerino kasefa'ma huno nemania zagamo'a fri vaganeregeno, maka vahe'mo'za fri'za ete mopasazaresine."},{"book":"Jovu","chapter":"34","verse":"16","text":"E'ina hu'negu Jopuga ama' antahi'zane vahe mani'noema hunka hanunka, nagrama nehua nanekere kagesa ante'nenka antahio."},{"book":"Jovu","chapter":"34","verse":"17","text":"Kagrama antahinana fatgo avu'ava zanku'ma avesrama hiresina, Anumzamo'a ama mopa kegava hunora viresimpi? E'ina hu'negu Hankave nentake huno fatgoma hu'nea Anumzamo'ma refko'ma hania zantera, mago hazenke hu'ne hunka huamara huntegahampi?"},{"book":"Jovu","chapter":"34","verse":"18","text":"Anumzamo'a kini vahekura huno, mago zana huga vahera omani'naze nehuno, zamagima me'nea vahekura huno havi avu'avaza nehaza vahe mani'naze huno nehie."},{"book":"Jovu","chapter":"34","verse":"19","text":"Anumzamo maka vahera Agra'a tro huzmante'neankino, agi me'nea vahe'ene zago vahekukera nehuno, zamagi omne vahe'ene zamunte omne vahera zamage amne zanknara nosianki, Agri avurera mago avamenteke mani'naze."},{"book":"Jovu","chapter":"34","verse":"20","text":"Vahe'mo'za osi'a knafi ame hu'za nefrize. Kenage amu'nompi friza nevazageno, hankave vahera Anumzamo'a zamahe nefrie."},{"book":"Jovu","chapter":"34","verse":"21","text":"Na'ankure maka vahe'mo'zama haza zana Anumzamo'a negeno, maka avu'ava zama hazana nege."},{"book":"Jovu","chapter":"34","verse":"22","text":"Hanima nehia zamo'a Anumzamofo avua resoa osanigeno, maka kumira amate kegahie."},{"book":"Jovu","chapter":"34","verse":"23","text":"E'ina hu'negu tagra kna huhampri'neta ana knarera esanunkeno, Anumzamo'a refkoa huorantegahie."},{"book":"Jovu","chapter":"34","verse":"24","text":"Anumzamo'a mago hankave vahe'ma azeri havizama hunakura, vahera antahigeteno anara nosie. Ana'ma nehuno'a ana vahe nontera ruvahe azeri o'netie."},{"book":"Jovu","chapter":"34","verse":"25","text":"Ana vahe'mo'za nehaza zamavu zmavara keno antahino hu'ne. Ana hu'neankino kenageke'za ana vahera zamahe fanane nehie."},{"book":"Jovu","chapter":"34","verse":"26","text":"Hagi havi vahe'mo'zama zamavu'zmava zama hu'naza zamofo nona'a, amate zamazeri haviza nehige'za vahe'mo'za nezamagaze."},{"book":"Jovu","chapter":"34","verse":"27","text":"Anama nehiana na'ankure Anumzamo'ma hihoma huno hiazana nosu'za, Agri kasegema amage'ma nontaza zanku anara nehie."},{"book":"Jovu","chapter":"34","verse":"28","text":"Ana zamunte omne vahera zamazeri havizama hazage'zama Anumzamofontega zavi'ma nete'zama, zavi krafama nehazageno'a Anumzamo'a antahi'ne."},{"book":"Jovu","chapter":"34","verse":"29","text":"Hianagi ana zante'ma Anumzamo'ma nona huno havi avu'ava'ma nehaza vahe'ma zamazeri havizama nosanigeno'a, iza huno Anumzamo'a havi avu'ava nehie? hunora hugahie. Hagi avugosama eri fra'ma nekisanigeno'a, mago vahe'mo'a keno eri forera osugahie. Hianagi Agrake mago'mago vahete'ene ama mopafima me'nea kumatamina kegava hu'ne."},{"book":"Jovu","chapter":"34","verse":"30","text":"Hagi Anumzamoke kefo avu'ava'ma nehaza vahe'mo'zama kva vahe'ma mani'ne'za vahe'ma zamavare'za havi kampima atresnage'za, kumi'ma hu'zanku huno anara nehie."},{"book":"Jovu","chapter":"34","verse":"31","text":"Hagi izaga antahi'nankeno Jopu'a Anumzamofonkura huno, nagrama hu'noa kumi'mofo nona hunka nazeri haviza nehananki, mago'enena kumira osugahue hunora hu'ne?"},{"book":"Jovu","chapter":"34","verse":"32","text":"Nagrama hu'nesnua kumira eri ama hunka nasamio. Hagi nagrama havi navu'navama hu'nesnuana henka'anena anazana osugahue."},{"book":"Jovu","chapter":"34","verse":"33","text":"Anumzamo'ma Jopugama hugantea zankura kave'nosie. Ana hu'negu kagri'ma kave'nesiaza Anumzamo'a hunantesie hunka kagesa ontahio. Hianagi nagri zana omane'neanki, kagripi antahintahia me'ne. Ana hu'negu menina knare antahi'zanka'a huama hugeta antahi'maneno."},{"book":"Jovu","chapter":"34","verse":"34","text":"Hagi ama' antahi'zama eri'naza vahe'mo'zane, knare antahi'zama eri'naza vahe'mo'zama nagrama hua nanekema nentahi'za amanage hu'za nagrikura hazaresine."},{"book":"Jovu","chapter":"34","verse":"35","text":"Jopu'a agafa'a omane'nea naneke nehantageno, antahintahia osu neginagi naneke nehie hu'za hazaresine."},{"book":"Jovu","chapter":"34","verse":"36","text":"Jopugama kefo nanekema hu'nana zantera, Anumzamo'a tusi'a knaza kamigahie."},{"book":"Jovu","chapter":"34","verse":"37","text":"Jopu'a kumi'ma hu'nea agofetu'ma, mago'ene kumi'ma hu'neana, azante rupro huno Anumzamofona kiza zokago ke hunenteno, tagri'enena keha'nereno, Anumzamofonkura huno fatgo hunora refkoa hunonante huno keharente'ne."}]}