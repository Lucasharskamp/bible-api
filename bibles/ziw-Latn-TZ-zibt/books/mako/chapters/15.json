{"data":[{"book":"Mako","chapter":"15","verse":"1","text":"Iviya mtondotondo, walavyantambiko wakulu wadugana na wadalahala na wahinya sigilizi na chitala chijima, waika ubala kumjela Yesu minyolo na kumwigala kwa Pilato."},{"book":"Mako","chapter":"15","verse":"2","text":"Pilato amuza Yesu, “Weye wi Seuta ywa Wayahudi?”"},{"book":"Mako","chapter":"15","verse":"3","text":"Walavyantambiko wakulu wamlongeleza Yesu kwa mbuli zilozize,"},{"book":"Mako","chapter":"15","verse":"4","text":"ivyo Pilato amuza naho, “Hukunihitula? Tegeleza yose wakukulongeleza!”"},{"book":"Mako","chapter":"15","verse":"5","text":"Yesu naho alemela kulonga dyodyose, Pilato naye niyo ehelwa."},{"book":"Mako","chapter":"15","verse":"6","text":"Chila chipindi cha Sikunkulu ya Pasaka, Pilato na ana mazwela ya kulekela mfungwa yumwenga wantu waungile alekelwe."},{"book":"Mako","chapter":"15","verse":"7","text":"Mwa mazuwa ayo, nahana mntu yumwenga akwitangwa Balaba ne mwe chifungo. Uyo hamwenga na weyawe, nawakoma wantu mwe nkumbizi umo kwatendaga mhigano."},{"book":"Mako","chapter":"15","verse":"8","text":"Idifyo dya wantu weze wadugane hamwenga, niyo wakonga kumlombeza Pilato amchohwele mfungwa yumwenga saviya akutendaga."},{"book":"Mako","chapter":"15","verse":"9","text":"Pilato awauza, “Mwaunga ni walekeile Seuta ywa Wayahudi?”"},{"book":"Mako","chapter":"15","verse":"10","text":"Nakamanya vyedi kugamba walavyantambiko wakulu nawamlavya Yesu kwa kumuwonela finju."},{"book":"Mako","chapter":"15","verse":"11","text":"Mna walavyantambiko wakulu walafya na idifyo chani dimgambe Pilato amlekeile Balaba."},{"book":"Mako","chapter":"15","verse":"12","text":"Pilato alonga vituhu na idifyo, “Mwaunga nimtende mbwani yuno mkwitanga Seuta ywa Wayahudi?”"},{"book":"Mako","chapter":"15","verse":"13","text":"Niyo idifyo diya dyagutila, “Msulumize mo msalaba!”"},{"book":"Mako","chapter":"15","verse":"14","text":"Pilato auza, “Mna katenda mbwani?”"},{"book":"Mako","chapter":"15","verse":"15","text":"Pilato nakaunga adibwedeze idifyo dya wantu, ivyo awalekeila Balaba. Akaheza, amlavya Yesu atoigwe milugwa akajika wamsulumize mo msalaba."},{"book":"Mako","chapter":"15","verse":"16","text":"Wankondo wamwingiza Yesu kouwa we nyumba ya Pilato, mkulu we isi. Hadya wachintana hamwenga ne chitala chijima."},{"book":"Mako","chapter":"15","verse":"17","text":"Wamvika suche izambalau, wamdamanyiza chilemba cho useuta chidamanywe kwa miwa na kumvika mo mtwi wakwe."},{"book":"Mako","chapter":"15","verse":"18","text":"Wakalawa aho, wakonga kumlamsa, “Waacha, Seuta ywa Wayahudi!”"},{"book":"Mako","chapter":"15","verse":"19","text":"Wamtowa na tete mo mtwi na kumtwela mate, niyo wamfikila madi na kumfunamila."},{"book":"Mako","chapter":"15","verse":"20","text":"Weze waheze kumtila, wamvula isuche izambalau, na kumvika suche yakwe mwenye. Niyo wamlongoza kokumsulumiza mo msalaba."},{"book":"Mako","chapter":"15","verse":"21","text":"Mwe sila, wadugana na mntu akwitangwa Simoni, uyo nakengila mo mzi akalaila kwe nkonde. Wankondo wamkunduganya enule msalaba wa Yesu. Simoni na nimntu wa si ya Kilene, naho endaga tati yawo Alekizanda na Lufo."},{"book":"Mako","chapter":"15","verse":"22","text":"Niyo wamwigala Yesu hantu hakwitangwa Goligota, kugamba, “Hantu ha Ngobela.”"},{"book":"Mako","chapter":"15","verse":"23","text":"Wajeza kumwinka divai ihanganywe na mti wa kunywa ukwitangwa manemane, mna Yesu kalemela kuinywa."},{"book":"Mako","chapter":"15","verse":"24","text":"Niyo wamsulumiza mo msalaba, vikaheza wazitoila tegatega izisuche zakwe, kugamba suche ihi aguhe yuhi."},{"book":"Mako","chapter":"15","verse":"25","text":"Yendaga saa ntatu ya mtondo umo wakamsulumiza mo msalaba."},{"book":"Mako","chapter":"15","verse":"26","text":"Halanga ho msalaba hawandikwa malema yakwe, “Seuta ywa Wayahudi.”"},{"book":"Mako","chapter":"15","verse":"27","text":"Seivyo wasulumizagwa wapolaganyi waidi hamwenga na Yesu, yumwenga kulume kwa Yesu na mtuhu naye kumoso kwakwe."},{"book":"Mako","chapter":"15","verse":"28","text":"Mawandiko Yakukile yakugamba vino nayachinte, “Nakatungikwa hamwenga na wata wavu.”"},{"book":"Mako","chapter":"15","verse":"29","text":"Wantu nawakajinka mwe sila, nawakamhuluta kuno wakasingisa imitwi yawo, wakagamba, “Ha! Weye mta kuvuna Nyumba nkulu ya Chohile na kuizenga kwa mazuwa matatu!"},{"book":"Mako","chapter":"15","verse":"30","text":"Kwehonye we mwenye, usele kulaila mo msalaba!”"},{"book":"Mako","chapter":"15","verse":"31","text":"Ivyo walavyantambiko wakulu hamwenga na wahinya sigilizi niyo nawo wamtila, wakagamba, “Nakahonya watuhu, mna hakudaha kwehonya mwenye!"},{"book":"Mako","chapter":"15","verse":"32","text":"Goja chikaule Kulisito, Seuta ywa Waizulaeli asele mo msalaba, suwe nachimzumile!”"},{"book":"Mako","chapter":"15","verse":"33","text":"Ize ibule sa mtandatu nomsi, isi yose igubikwa ni chiza chibwile kubula saa chenda nomsi."},{"book":"Mako","chapter":"15","verse":"34","text":"Saa chenda nomsi, niyo Yesu aila kwa izwi kulu, “Eloi, Eloi, lama sabakitani?” Nivyo kugamba, “Chohile ywangu, Chohile ywangu, nimbwani ukunileka?”"},{"book":"Mako","chapter":"15","verse":"35","text":"Wantu wamwenga wamwivile wagamba, “Mwetegelezeni, amwitanga Eliya!”"},{"book":"Mako","chapter":"15","verse":"36","text":"Yumwenga aguluka na lendele dijeligwe mwe siki igwaduke nakwitundika mwe tete. Niyo ainula kubula komlomo wa Yesu na kugamba, “Gojani, chikaule hegu Eliya neze amseleze kulaila ko msalaba.”"},{"book":"Mako","chapter":"15","verse":"37","text":"Yesu alavya izwi kulu na kubanika."},{"book":"Mako","chapter":"15","verse":"38","text":"Paziya dye Nyumba nkulu ya Chohile dyatatuka vihande vidi, kulaila kulanga kubula hasi."},{"book":"Mako","chapter":"15","verse":"39","text":"Mnkondo mkulu achimale ho msalaba niyo amwona viya Yesu abanike. Agamba, “Mntu yuno ni chindedi ni Mwana Chohile.”"},{"book":"Mako","chapter":"15","verse":"40","text":"Kuna wavyele nawehadya wakasinya kulawa hale. Hamwenga nawo na ni Maliyamu Magidalena, Maliyamu nine dya Yakobo mdodo na Yusufu hamwenga na Salome."},{"book":"Mako","chapter":"15","verse":"41","text":"Nawakamtimila Yesu umo E galilaya na kumwambiza. Wavyele watuhu walozize wezile Yelusalemu hamwenga naye nawo naweyaho."},{"book":"Mako","chapter":"15","verse":"42","text":"Umo chipindi chize chibule. Na ni zuwa dya kwe malanya, kugamba zuwa dikulongwela Zuwa dya kuhumula."},{"book":"Mako","chapter":"15","verse":"43","text":"Niyo eza Yusufu mkaya ywa Alimataya, ni mntu akutunyiswa mwe Chitala Chikulu, uyo naye nakagoja kwiza kwa Useuta wa Chohile. Elo, kambasa Pilato hena woga, niyo amlombeza enkigwe umwili wa Yesu."},{"book":"Mako","chapter":"15","verse":"44","text":"Pilato nakehelwa kugambilwa kugamba Yesu kabanika kale. Amwitanga mkulu ywa wankondo na kumuza hegu Yesu kabanika chikale."},{"book":"Mako","chapter":"15","verse":"45","text":"Eze amwive uyo mkulu kugamba ni chindedi Yesu kabanika kale, amgamba Yusufu auguhe umwili wa Yesu."},{"book":"Mako","chapter":"15","verse":"46","text":"Yusufu agula sanda, auseleza umwili wa Yesu hasi, auzinga mwe sanda na kuuhamba mwe mbila isongolwe mwe luwe. Niyo afingilisa yuwe kulu kugubika ulwivi lwe mbila idya."},{"book":"Mako","chapter":"15","verse":"47","text":"Maliyamu Magidalena na Maliyamu nine dya Yusufu nawakasinya na kuwona aho umwili wa Yesu wikigwe."}]}