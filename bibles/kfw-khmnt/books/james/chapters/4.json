{"data":[{"book":"James","chapter":"4","verse":"1","text":"Nangni karra insuol khat-um inseii ngaihi huwa makheiya kaheiwame? nangni suungnga inchatleiya raal nanthopui taksa inmanuom hoina makheiya kaheiwa eii."},{"book":"James","chapter":"4","verse":"2","text":"Nangni'n phur ningmanuom, takkha nangni'n neimakchu, khawa jarra nangni mikathat sik-ah ning-insuuk; nangni'n phur khat ningmanuomhek, takkha nangni'n neimator makchu, khawa jarra nangni'n ning-insuol khat-um ning-inseii. Nangni'n ningmanuom kha neimakchu ajarchu nangni'n khawa sik-ah Pathian diang nimakchu."},{"book":"James","chapter":"4","verse":"3","text":"Halli nangni'n ningni phakhan, nangni'n changmakchu, ajarchu ningngaidon kha thamak; nangni taksa hoinasik lamtiang inliingnasik phur ngaikha ningni."},{"book":"James","chapter":"4","verse":"4","text":"Nangni zool-inthai mi ngai! manmasituol le sap ka-e hi Pathian le inhal eii tihi nangni'n jetmakchube? Manmasituol le sap ning-ezoot inchu, nangni ningpum tak-in Pathian le inhal ningbool eii."},{"book":"James","chapter":"4","verse":"5","text":"“Eini diang Pathian in inapeii ratha khachu kara-ot in asip” tia Pathian chong-inthiang khan injia kha lailam eii tia ningleibe?"},{"book":"James","chapter":"4","verse":"6","text":"Takkha Pathian riangwai kha kheella anapeii. Pathian chong-inthiang khan ati, “Pathian in in-or miringkha zootmak, takkha nunchan inchuol miringdiang riangwai apeii.” Chongil 3:34"},{"book":"James","chapter":"4","verse":"7","text":"Khawa jarra, ningpumtak Pathian diang peru. Seitan kha zootmaru, halli nangni diangnga inphut ama'n ataansik eii."},{"book":"James","chapter":"4","verse":"8","text":"Pathian koolla heiwaru halli ama'n nangni koolla aheiwasik eii. Ningkut ngaikha rasuru, nangni manu karoonngai! Ningmalung ngaikha minthiangru, nangni a-omchanbit katho-ngai!"},{"book":"James","chapter":"4","verse":"9","text":"Kapoong kha eru, chapru, halli inwairu; nangni innuina kha chapna khan inthuulrase, halli nangni hoina kha kaziing khan inthuulrase!"},{"book":"James","chapter":"4","verse":"10","text":"Pumi maikuungnga nunchan inchuolru, halli ama'n nangni naminsaang sik eii."},{"book":"James","chapter":"4","verse":"11","text":"Ulenai ngai, nangni li nangni inrilthai maru. Nangni'n Christian miringkhat kha ningrilthai emakli chong ningtan inchu, nangni Dan kha ningrilthai khat-um chong ningtan kha eii. Nangni'n Dan kha chong ningtan inchu, nangni Dan kajui ngaikha emakchujei, takkha Dan chungnga chongkatan kha ning ejei."},{"book":"James","chapter":"4","verse":"12","text":"Pathian bit-eii Dan kanapeii halli chong katansik. Ama bit-in nasan khat-um naminmang mator. Miringkhat chungnga chong katan sik-ah nangni tu kin-eii ning-intime?"},{"book":"James","chapter":"4","verse":"13","text":"“Wini emakli ziingnga eini'n khuopui angjet-ah sinita, eini'n kumkhat omnita halli sial lounita sialyam nimahuumsik eii” kati nangni, tuun keidiang nara-ngairu."},{"book":"James","chapter":"4","verse":"14","text":"Nangni ringkhuo hi ziingnga ang esikme tihi jetmakchu! Nangni hapkhatliai sik-ah inlarliya kamangrit ziingkhum ka-ang kha ning-eii. Chongil 27:1"},{"book":"James","chapter":"4","verse":"15","text":"Hiwa hi-eii nangni'n ningtisik kasuok: “Pumi lungdou e-inchu, eini'n ringrui halli hiwa emakli khawa kha thorui.”"},{"book":"James","chapter":"4","verse":"16","text":"Takkha tuunchu nangni'n ning-in-or, ninglok-or; khawa in-orna rakip ngaikha dikmak."},{"book":"James","chapter":"4","verse":"17","text":"Thosik-ah akatha eii tia nijetli eini'n nithomak inchu, khawa kha manu eii."}]}