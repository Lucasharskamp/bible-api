{"data":[{"book":"Uumama","chapter":"30","verse":"1","text":"Raahel yommuu akka Yaaqoobiif ijoollee tokko iyyuu hin daʼin argitetti obboleettii isheetti hinaafte. Yaaqoobiinis, “Ijoollee naa kenni, yoo kanaa achii nan duʼa!” jette."},{"book":"Uumama","chapter":"30","verse":"2","text":"Yaaqoobis isheetti aaree, “Anatu iddoo Waaqa isa ijoollee si dhowwate sanaa jira moo?” jedheen."},{"book":"Uumama","chapter":"30","verse":"3","text":"Isheenis, “Xomboreen koo Bilihaan kunoo ti; akka isheen qooda koo ijoollee naaf deessee anis karaa isheetiin ijoollee argadhuuf dhaqii ishee bira gaʼi” jette."},{"book":"Uumama","chapter":"30","verse":"4","text":"Isheenis xomboree ishee Bilihaa akka niitii isaa taatuuf kenniteef. Yaaqoobis ishee bira gaʼe;"},{"book":"Uumama","chapter":"30","verse":"5","text":"isheenis ulfooftee ilma isaaf deesse."},{"book":"Uumama","chapter":"30","verse":"6","text":"Kana irratti Raahel, “Waaqni naa murteesseera; kadhannaa koos dhagaʼee ilma naa kenneera” jette. Kanaafuu maqaa isaa Daan jettee moggaafte."},{"book":"Uumama","chapter":"30","verse":"7","text":"Xomboreen Raahel Bilihaan ammas ulfooftee Yaaqoobiif ilma lammaffaa deesse."},{"book":"Uumama","chapter":"30","verse":"8","text":"Raahelis, “Ani obboleettii koo walʼaansoo guddaa qabee moʼadheera” jette. Maqaa isaa Niftaalem jettee moggaafte."},{"book":"Uumama","chapter":"30","verse":"9","text":"Liyaan akka ijoollee daʼuu dhiifte hubatte; xomboree ishee Zilfaa fuutee akka niitii isaa taatuuf Yaaqoobiif kennite."},{"book":"Uumama","chapter":"30","verse":"10","text":"Xomboreen Liyaa Zilfaanis Yaaqoobiif ilma deesse."},{"book":"Uumama","chapter":"30","verse":"11","text":"Liyaan immoo, “Maal milkiin akkanaa!” jettee maqaa isaa Gaad jettee moggaafte."},{"book":"Uumama","chapter":"30","verse":"12","text":"Xomboreen Liyaa Zilfaan Yaaqoobiif ilma lammaffaa deesse."},{"book":"Uumama","chapter":"30","verse":"13","text":"Ergasiis Liyaan, “Ani akkaman gammade! Dubartoonnis, ‘Eebbifamtuu’ naan jedhu” jette. Kanaafuu maqaa isaa Aasheer jettee moggaafte."},{"book":"Uumama","chapter":"30","verse":"14","text":"Yeroo haamaa qamadiitti Ruubeen gara bakkeetti baʼee ija hudhaa argatee haadha isaa Liyaadhaaf fide. Raahelis Liyaadhaan, “Maaloo ija hudhaa ilma keetii irraa waa naa kenni” jette."},{"book":"Uumama","chapter":"30","verse":"15","text":"Liyaan immoo, “Dhirsa koo narraa fudhachuun kee sitti xinnaatee? Hudhaa ilma koos ni fudhattaa?” jetteen."},{"book":"Uumama","chapter":"30","verse":"16","text":"Gaafa sana galgala yeroo Yaaqoob lafa qotiisaatii galetti Liyaan isa simachuuf gad baatee, “Waan ani hudhaa ilma kootiin si kireeffadheef ati harʼa na wajjin bulu qabda” jetteen. Yaaqoobis halkan sana ishee wajjin bule."},{"book":"Uumama","chapter":"30","verse":"17","text":"Waaqnis Liyaa dhagaʼe; isheenis ulfooftee Yaaqoobiif ilma shanaffaa deesse."},{"book":"Uumama","chapter":"30","verse":"18","text":"Liyaanis, “Waan ani xomboree koo dhirsa kootiif kenneef Waaqni gatii koo naa baaseera” jette. Kanaafuu Yisaakor jettee isa moggaafte."},{"book":"Uumama","chapter":"30","verse":"19","text":"Liyaan ammas ulfooftee Yaaqoobiif ilma jaʼaffaa deesse."},{"book":"Uumama","chapter":"30","verse":"20","text":"Liyaanis, “Waaqni kennaa gaarii naaf kenneera; sababii ani ilmaan jaʼa isaaf daʼeef dhirsi koo siʼachi ulfina naa kenna” jette. Kanaafuu maqaa isaa Zebuuloon jettee moggaafte."},{"book":"Uumama","chapter":"30","verse":"21","text":"Ergasiis intala tokko deessee Diinaa jettee moggaafte."},{"book":"Uumama","chapter":"30","verse":"22","text":"Waaqnis Raahelin yaadate; kadhannaa ishees dhagaʼee gadameessa ishee baneef."},{"book":"Uumama","chapter":"30","verse":"23","text":"Isheenis ulfooftee ilma deessee, “Waaqni qaanii koo narraa fuudheera” jette."},{"book":"Uumama","chapter":"30","verse":"24","text":"Isheenis maqaa isaa Yoosef jettee moggaaftee, “Waaqayyo ilma biraa naaf haa dabalu” jette."},{"book":"Uumama","chapter":"30","verse":"25","text":"Erga Raahel Yoosefin deessee booddee Yaaqoob Laabaadhaan akkana jedhe; “Akka ani biyya dhalootaa kootti deebiʼuuf, gad na dhiisi."},{"book":"Uumama","chapter":"30","verse":"26","text":"Ani nan deemaatii niitota koo fi ijoollee koo warra ani isaaniif jedhee siif tajaajile naa kenni. Akka ani hojii baayʼee siif hojjedhe ati iyyuu beekta.”"},{"book":"Uumama","chapter":"30","verse":"27","text":"Laabaan garuu akkana jedheen; “Maaloo yoo ani fuula kee duratti fudhatama argadhee jiraadhe asuma turi; ani akka Waaqayyo sababii keetiin na eebbise mulʼataan beekeeraatii.”"},{"book":"Uumama","chapter":"30","verse":"28","text":"Itti fufees, “Mee mindaa ani siif kaffaluu qabu natti himi; ani siifin kaffalaatii” jedhe."},{"book":"Uumama","chapter":"30","verse":"29","text":"Yaaqoobis akkana jedheen; “Akka ani hammam siif hojjedhe, horiin kees hammam akka harka kootti baayʼate atuu ni beekta."},{"book":"Uumama","chapter":"30","verse":"30","text":"Wanni xinnaan ati utuu ani hin dhufin dura qabdu sun amma akka malee siif baayʼateera; lafa ani ture kamitti iyyuu Waaqayyo si eebbiseera. Garuu yeroon ani itti maatii kootiif yaadu yoomi ree?”"},{"book":"Uumama","chapter":"30","verse":"31","text":"Innis, “Wanni ani siif kennu maali ree?” jedhee gaafate."},{"book":"Uumama","chapter":"30","verse":"32","text":"ani harʼa bushaayee kee hunda keessa baʼee hoolota cocorree fi buburree hunda, hoolaa magaalaa fi reʼoota cocorree yookaan buburree hunda addaan nan baasa; isaan kunneen mindaa koo taʼu."},{"book":"Uumama","chapter":"30","verse":"33","text":"Yeroo ati mindaa naa kennite sana toʼachuu dhuftutti, amanamummaan koo dhugaa naa baʼa. Hoolotaa fi reʼoota koo keessatti reʼeen cocorree yookaan buburree hin taʼin kam iyyuu, hoolaa keessaa immoo kan gurraacha hin taʼin kam iyyuu yoo argame akka waan hatameetti haa ilaalamu.”"},{"book":"Uumama","chapter":"30","verse":"34","text":"Laabaanis, “Tole, akkuma ati jette haa taʼu” jedhe."},{"book":"Uumama","chapter":"30","verse":"35","text":"Guyyuma sana Laabaan korbeeyyii reʼee halluu qaxxaamuroo qabanii fi buburree hunda, goromii reʼee cocorree fi buburree kanneen adaadii qaban hunda, akkasumas hoolota gugurraacha hunda fuudhee ilmaan isaatti kenne."},{"book":"Uumama","chapter":"30","verse":"36","text":"Innis ofii isaatii fi Yaaqoob gidduutti lafa adeemsa guyyaa sadii hambise; Yaaqoob immoo bushaayee Laabaa kanneen hafan tiksuu itti fufe."},{"book":"Uumama","chapter":"30","verse":"37","text":"Yaaqoobis damee alaltuu, kan looziitii fi hadheessa jiidhaa isaa darbee darbee naannessee qoola isaa irraa quncisuudhaan dhagna mukichaa isa keessaa adii sana mulʼise."},{"book":"Uumama","chapter":"30","verse":"38","text":"Yaaqoobis yeroo bushaayeen sun bishaan dhuguuf dhufanitti damee qolli irraa quncifame sana fuula isaanii dura bidiruu bishaan itti obaasan keessa kaaʼe. Bushaayeen yeroo sun bishaan dhuguu dhufanitti gojomaʼanii"},{"book":"Uumama","chapter":"30","verse":"39","text":"ulee sana duratti wal hobobsu turan; isaanis ilmoolee halluu qaxxaamuroo qaban, cocorree fi buburree dhalan."},{"book":"Uumama","chapter":"30","verse":"40","text":"Yaaqoobis ilmoolee bushaayee kophaatti baase; bushaayee Laabaa kanneen hafan garuu warra halluu qaxxaamuroo qabanii fi gurraacha dura dhaabe. Akkasitti hoolota isaa addaan baase malee bushaayee Laabaatti hin makne."},{"book":"Uumama","chapter":"30","verse":"41","text":"Yeroo dhaltuuwwan jajjaboon gojomaʼan kam iyyuu, Yaaqoob akka isaan ulee sana biratti wal hobobsaniif jedhee ulee sana fuula isaanii dura bidiruu keessa kaaʼaa ture;"},{"book":"Uumama","chapter":"30","verse":"42","text":"dhaltuuwwan dadhaboo dura garuu ulee sana hin keenye. Kanaafuu warri dadhaboon kan Laabaa, warri jajjaboon immoo kan Yaaqoob taʼan."},{"book":"Uumama","chapter":"30","verse":"43","text":"Namichi kun haala kanaan akka malee soorome; innis bushaayee baayʼee, garboota dubartootaatii fi dhiirotaa, gaalawwanii fi harroota qaba ture."}]}