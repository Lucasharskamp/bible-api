{"data":[{"book":"Mark'os Dooshishiyo","chapter":"4","verse":"1","text":"Iyesus aani aats k'ari ganoke daniyo dek't b́tuwi. Ayidek't ayts ash asho b́ maants waat bokakwetsotse bí aats k'aratse fa'a jelbuts kindt be b́dek'i, ash jamonúwere aatsi k'ari gúúratsa b́tesh."},{"book":"Mark'os Dooshishiyo","chapter":"4","verse":"2","text":"Ay keewwotsnowere jewron boosh b́dany. B́daniyoro boosh hank'owa bí'et."},{"book":"Mark'os Dooshishiyo","chapter":"4","verse":"3","text":"«K'ewere! goshtso b́shooko shookosh dek' b́keshi."},{"book":"Mark'os Dooshishiyo","chapter":"4","verse":"4","text":"B́shookfere maay shook ik iko weeri gúrats fed' b́wtsi. Kafwotswere waat mec'dek't maa bok'ri."},{"book":"Mark'os Dooshishiyo","chapter":"4","verse":"5","text":"Shook k'osho shawi ayo bíaalok dats t'orats fed' b́ wtsi. B́ datso shawi ayo b́t'ut'tsotse manoor bos' b́wtsi."},{"book":"Mark'os Dooshishiyo","chapter":"4","verse":"6","text":"B́ wotiyalor aawo bí'ats b́keshtsok'on shoolb́wtsi. Dashan ay geenzts s'ap'o b́ deshawotse shuuk' b́wts."},{"book":"Mark'os Dooshishiyo","chapter":"4","verse":"7","text":"K'osh shookonúwere angits t'ugi taalots fed'b́wtsi. Angitsonu bí eentsok'on guk'b́dek'tsosh shuwalo b́ oori."},{"book":"Mark'os Dooshishiyo","chapter":"4","verse":"8","text":"Shook k'osho dats sheengats fed'at bos'b́wtsi. B́ bos'onwere eent shuwo b́imi, k'atso shasho, k'atso keez úbo, k'atsonúwere balo b́shwi.»"},{"book":"Mark'os Dooshishiyo","chapter":"4","verse":"9","text":"Manats dabt́ Iyesus, «Shishts waaz detstso k'ewde'e!» bí et."},{"book":"Mark'os Dooshishiyo","chapter":"4","verse":"10","text":"Iyesus bí'aali b́ wotor b́ shuuts sha'iru ashuwotsnat tatse git b́ danifwotsnsh jewron b́keewts keewi biitso boaati."},{"book":"Mark'os Dooshishiyo","chapter":"4","verse":"11","text":"Bíwere boosh hank'owa bí et, «Itsho Ik'i mengisti jango ááshts keewo it danetwok'o imere. Úre beyirwotsshmó boosh jamo jewrone keeweti."},{"book":"Mark'os Dooshishiyo","chapter":"4","verse":"12","text":"4:12 Isa. 6:9-10  Man b́wotitwere,"},{"book":"Mark'os Dooshishiyo","chapter":"4","verse":"13","text":"Iyesuswere hank'owa boosh bí et, «Itshowere jewron keewetsan galiyalkeya? Bére, k'osh, jewron keewets jamwotsi ak'alde'erniya t'iwintso itfaliti?"},{"book":"Mark'os Dooshishiyo","chapter":"4","verse":"14","text":"Shookirwo Ik'i aap'oni b́ shookri."},{"book":"Mark'os Dooshishiyo","chapter":"4","verse":"15","text":"Ik' aap'tso shookewor, shooko shookere werindats fed'tsman b́kitsir Ik'i aap'tso bok'ebor manóór shed'ano wáát bonibitse shooketsman mec'dek' b́wtsts aashwtsi b́ kitsir."},{"book":"Mark'os Dooshishiyo","chapter":"4","verse":"16","text":"Mank'o dats t'orats shooketsman b́kitsir, Ik'i aap'o boshishor manóór gene'on dek'ts ashuwotsi."},{"book":"Mark'os Dooshishiyo","chapter":"4","verse":"17","text":"Ernmó manórisha bako bonibotse s'ap' de'atse. Muk'i boteshiyakon Ik'i aap'atse tuutson gishewo wee gond bek'o boats b́bodal manoor dihiniye bowtsiti."},{"book":"Mark'os Dooshishiyo","chapter":"4","verse":"18","text":"Angitsi taalots shooketsonmó b́kitsir Ik'i aap'tso k'ebiru ashuwotsi."},{"book":"Mark'os Dooshishiyo","chapter":"4","verse":"19","text":"Wotowa eree datsanatsi asaabiyo, gizi shunonat k'osh wotera tewnon bonibots kindr Ik'i aap'o gu'u b́dek'etwotse shuwalo b́ ooriti."},{"book":"Mark'os Dooshishiyo","chapter":"4","verse":"20","text":"Dats sheengats shooketsonmó, Ik'i aap'tso shisht t'iwintsdek't k'aaúdek'tswotsi b́kitsir. Man naaro k'atso shasho, k'atso keez úbo, ik ikonúwere bal shuwa b́shuwit."},{"book":"Mark'os Dooshishiyo","chapter":"4","verse":"21","text":"«Asho c'eesho c'eeshde'e gongrots gedfamó wee oosho bí ats gúp'shfá? B́ gedfo b́ shááno b́be'etwok'o grgjiyatsosha?"},{"book":"Mark'os Dooshishiyo","chapter":"4","verse":"22","text":"4:22 Mat. 10:26; Luk'. 12:2  Mank'o áátsetso b́ be'erawo, áshtso danerawon ooreratse."},{"book":"Mark'os Dooshishiyo","chapter":"4","verse":"23","text":"Eshe shishts waaz detstso k'ewde'e!»"},{"book":"Mark'os Dooshishiyo","chapter":"4","verse":"24","text":"Aani Iyesus boosh hank'owa bí et, «It k'ebiru keewosh it tooko korde'ere, it tatsts tatsik'ac'on itsho tatsetwe, ikinwere itish ayide'erni dabeti."},{"book":"Mark'os Dooshishiyo","chapter":"4","verse":"25","text":"4:25 Mat. 13:12; 25:29; Luk'. 19:26  Detstsosh dabde'e imetwe, deshawatsnmó dab́ b́ detstsonor bí'atse k'aa'úniye dek'eti.»"},{"book":"Mark'os Dooshishiyo","chapter":"4","verse":"26","text":"Manats dabt, Iyesus hank'owa bí et, «Ik'i mengistú datsats shook shokirw ashoniye bi ari."},{"book":"Mark'os Dooshishiyo","chapter":"4","verse":"27","text":"Ashman t'ú tokritwe, aawo tuwitwe, aawk'o b́wottsok'o b́danawo shooko boc'b́wtsiti, een b́wtsiti."},{"book":"Mark'os Dooshishiyo","chapter":"4","verse":"28","text":"Datsunu b́tookon shino b́bos'o, ilo b gimbo kitsitwa, manyako b jáábatse shuwo daatsetwe."},{"book":"Mark'os Dooshishiyo","chapter":"4","verse":"29","text":"4:29 Iyu. 3:13  Mayonúwere borbwtsor mááy kakwo b́bodtsotse asho manoor maac'iro k'anib́k'riti.»"},{"book":"Mark'os Dooshishiyo","chapter":"4","verse":"30","text":"Iyesus hank'owa bí et, «Ik'i mengstu kontoniya no nutsiti? Himo egoneneya aride'e no kitsiti biina?"},{"book":"Mark'os Dooshishiyo","chapter":"4","verse":"31","text":"Snafic'i aawniye bi ari, bi shookewor datsatse fa'a shook jamotse múk'efuniye."},{"book":"Mark'os Dooshishiyo","chapter":"4","verse":"32","text":"Bi shookeyakonmó eenr bos' jamwotsiyere bbogeti, darotsi kafwots bshirotse kúto aade beyo bofalfetsosh een een jabwotsi kish dek'etúwane.»"},{"book":"Mark'os Dooshishiyo","chapter":"4","verse":"33","text":"Iyesuswere ashuwots t'iwintsdek'o bofalitwok'on, hanank'ón b́ keewo ay jewron boosh b́keewfoni."},{"book":"Mark'os Dooshishiyo","chapter":"4","verse":"34","text":"Bí b́ jewrerawo boon daniraka b́tesh, bo'aali bowootormo b́ danifwotssh jamkeewo iza b́ izfo."},{"book":"Mark'os Dooshishiyo","chapter":"4","verse":"35","text":"Manots kooc' Iyesus b́ danifwotssh, «Aats k'araniye bak'ets kimone» bí eti."},{"book":"Mark'os Dooshishiyo","chapter":"4","verse":"36","text":"Ash asho k'azk'rat biyats keshdek't b́beyir jelbúts Iyesusi dek't boami. Jelb k'oshwotswere towat fa'ano botesh."},{"book":"Mark'os Dooshishiyo","chapter":"4","verse":"37","text":"Eegurahi kúp'o aatsatse tuut jelbuts aatso b s'eenfetso jongon giwts aatso jelbu togo dek't b́ tuwi."},{"book":"Mark'os Dooshishiyo","chapter":"4","verse":"38","text":"Mank'o b́wotor Iyesus, jelbu shuutso maantsi kayotse k'oyo k'oy dek't b́k'efera b́tesh. B́ danifwots bín tuzdek't «Danyifono! noo nó t'affe nee no kis'o deshatsiya?» bo eti."},{"book":"Mark'os Dooshishiyo","chapter":"4","verse":"39","text":"Bíwere tokrotse tuut jongman bíhadi, aats k'armanshowere «S'ik eree» bí eti. Jongonu k'az b́k'ri, ay dek' s'ik etb́wtsi."},{"book":"Mark'os Dooshishiyo","chapter":"4","verse":"40","text":"Iyesuswere, «Hank'o itshatir eegoshe? Aak'owe imnetiyo it t'ut'i?» bí et."},{"book":"Mark'os Dooshishiyo","chapter":"4","verse":"41","text":"Bowere ay shatwtsat, bo atsatsewo «Jongonat aats k'aron bísh bo aleyirwan kone bíwo?» bo eti."}]}