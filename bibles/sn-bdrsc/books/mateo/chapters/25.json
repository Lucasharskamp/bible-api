{"data":[{"book":"Mateo","chapter":"25","verse":"1","text":"“Panguva iyoyo umambo hwokudenga huchange hwakafanana navasikana gumi, vakatora mwenje yavo vakabuda kundochingamidza chikomba."},{"book":"Mateo","chapter":"25","verse":"2","text":"Vashanu vavo vakanga vari mapenzi uye vashanu vavo vakanga vakachenjera."},{"book":"Mateo","chapter":"25","verse":"3","text":"Mapenzi vaya vakatora mwenje yavo asi havana kuisa mafuta mairi."},{"book":"Mateo","chapter":"25","verse":"4","text":"Kunyange zvakadaro, vakachenjera vakatora mafuta mumidziyo pamwe chete nemwenje yavo."},{"book":"Mateo","chapter":"25","verse":"5","text":"Chikomba chakanonoka kusvika, vose vakabatwa nehope ndokuvata."},{"book":"Mateo","chapter":"25","verse":"6","text":"“Pava pakati pousiku vakanzwa mheremhere: ‘Chikomba chauya! Budai mumuchingamidze!’"},{"book":"Mateo","chapter":"25","verse":"7","text":"“Ipapo vasikana vose vakamuka uye vakagadziridza mwenje yavo."},{"book":"Mateo","chapter":"25","verse":"8","text":"Mapenzi akati kuna vakachenjera, ‘Tipeiwo mamwe emafuta enyu; mwenje yedu yava kudzima.’"},{"book":"Mateo","chapter":"25","verse":"9","text":"“Vakapindura vakati, ‘Kwete, zvimwe haangakwaniri isu nemi tose. Asi endai kuna vaya vanotengesa mafuta mugondozvitengera mamwe.’"},{"book":"Mateo","chapter":"25","verse":"10","text":"“Asi vachiri munzira kundotenga mafuta, chikomba chakasvika. Vasikana vakanga vakagadzirira vakapinda naye mumutambo wesvitsa uye musuo ukapfigwa."},{"book":"Mateo","chapter":"25","verse":"11","text":"“Pashure vamwe vaya vakadzokawo. Vakati, ‘Ishe! Ishe! Tizarurireiwo musuo!’"},{"book":"Mateo","chapter":"25","verse":"12","text":"“Asi akavapindura achiti, ‘Ndinokuudzai chokwadi, handikuzivei.’"},{"book":"Mateo","chapter":"25","verse":"13","text":"“Naizvozvo garai makagadzirira nokuti hamuzivi musi kana nguva."},{"book":"Mateo","chapter":"25","verse":"14","text":"“Zvakare, zvichaita somurume akabuda kuti afambe rwendo, akadana varanda vake akavachengetesa pfuma yake."},{"book":"Mateo","chapter":"25","verse":"15","text":"Kuno mumwe akapa matarenda mashanu25:15 tarenda raiva mazana namazana amadhora emari, kuno mumwe matarenda maviri, uye kuno mumwe tarenda rimwe chete, mumwe nomumwe maererano nokugona kwake. Ipapo akaenda zvake parwendo rwake."},{"book":"Mateo","chapter":"25","verse":"16","text":"Murume akapiwa matarenda mashanu akaenda pakarepo akandoshandisa mari yake akawanazve mamwe mashanu."},{"book":"Mateo","chapter":"25","verse":"17","text":"Saizvozvo uya aiva namatarenda maviri akawana mamwe maviri."},{"book":"Mateo","chapter":"25","verse":"18","text":"Asi murume akanga apiwa tarenda rimwe chete akaenda akandochera gomba muvhu ndokuviga mari yatenzi wake."},{"book":"Mateo","chapter":"25","verse":"19","text":"“Shure kwenguva refu tenzi wavaranda vaya akadzoka akagadzirisa nezvemari idzi navo."},{"book":"Mateo","chapter":"25","verse":"20","text":"Murume akanga apiwa matarenda mashanu akauya namamwe mashanu, akati, ‘Tenzi, makandipa matarenda mashanu. Tarirai ndakawana mamwe mashanu.’"},{"book":"Mateo","chapter":"25","verse":"21","text":"“Tenzi wake akapindura akati, ‘Waita zvakanaka iwe muranda akanaka, akatendeka! Wanga wakatendeka pazvinhu zvishoma; ndichakuita mutariri wezvinhu zvizhinji. Pinda mumufaro watenzi wako!’"},{"book":"Mateo","chapter":"25","verse":"22","text":"“Murume akanga apiwa matarenda maviri akauyawo. Akati, ‘Tenzi makandipa matarenda maviri, tarirai ndakawanazve mamwe maviri.’"},{"book":"Mateo","chapter":"25","verse":"23","text":"“Tenzi wake akapindura akati, ‘Waita zvakanaka, iwe muranda akanaka, akatendeka! Wanga wakatendeka pazvinhu zvishoma, ndichakuita mutariri wezvinhu zvizhinji. Pinda mumufaro watenzi wako!’"},{"book":"Mateo","chapter":"25","verse":"24","text":"“Ipapo murume akanga apiwa tarenda rimwe chete akauya, akati, ‘Tenzi, ndakaziva kuti muri munhu akaoma, munokohwa pamusina kudyara uye munounganidza pamusina kukusha mbeu."},{"book":"Mateo","chapter":"25","verse":"25","text":"Nokudaro ndakatya ndikandocherera tarenda renyu muvhu. Tarirai, pfuma yenyu iyi.’"},{"book":"Mateo","chapter":"25","verse":"26","text":"“Tenzi wake akapindura akati, ‘Iwe muranda akaipa, ano usimbe! Saka wakanga uchiziva zvako kuti ndinokohwa pandisina kudyara nokuunganidza pandisina kukusha mbeu?"},{"book":"Mateo","chapter":"25","verse":"27","text":"Zvino ungadai wakachengetesa mari yangu kune vamabhangi kuitira kuti pakudzoka kwangu ndaizoiwana yabereka."},{"book":"Mateo","chapter":"25","verse":"28","text":"“ ‘Mutorerei tarenda iri mupe kune uyo ane matarenda gumi."},{"book":"Mateo","chapter":"25","verse":"29","text":"Nokuti wose anazvo achapiwa zvimwe, agova nezvakawanda kwazvo. Ani naani asina, kunyange nezvaanazvo achazvitorerwa."},{"book":"Mateo","chapter":"25","verse":"30","text":"Uye chikandai muranda uyo asingabatsiri kunze kurima, uko kuchava nokuchema nokurumanya kwameno.’"},{"book":"Mateo","chapter":"25","verse":"31","text":"“Mwanakomana woMunhu paanouya nokubwinya kwake, navatumwa vose, achagara pachigaro chake choushe mukubwinya kwokudenga."},{"book":"Mateo","chapter":"25","verse":"32","text":"Ndudzi dzose dzichaunganidzwa pamberi pake, achatsaura vanhu mumwe kubva kuno mumwe somufudzi anotsaura makwai kubva kumbudzi."},{"book":"Mateo","chapter":"25","verse":"33","text":"Achaisa makwai kurudyi rwake, uye mbudzi kuruboshwe rwake."},{"book":"Mateo","chapter":"25","verse":"34","text":"“Ipapo Mambo achati kuna avo vari kurudyi rwake, ‘Uyai imi makaropafadzwa naBaba vangu, mutore nhaka yenyu, umambo hwamakagadzirirwa kubva pakusikwa kwenyika."},{"book":"Mateo","chapter":"25","verse":"35","text":"Nokuti ndakanga ndine nzara mukandipa chokudya, ndakanga ndine nyota, mukandipa chokunwa, ndakanga ndiri mweni mukandipinza mumba,"},{"book":"Mateo","chapter":"25","verse":"36","text":"ndakanga ndisina zvokupfeka mukandipfekedza, ndakanga ndichirwara mukandipepa, ndakanga ndiri mutorongo mukandishanyira.’"},{"book":"Mateo","chapter":"25","verse":"37","text":"“Ipapo vakarurama vachamupindura vachiti, ‘Ishe, takakuonai riniko mune nzara tikakupai chokunwa?"},{"book":"Mateo","chapter":"25","verse":"38","text":"Takakuonai riniko muri mweni tikakupinzai mumba, kana musina zvokupfeka tikakupfekedzai?"},{"book":"Mateo","chapter":"25","verse":"39","text":"Takakuonai riniko muchirwara kana muri mutorongo tikakushanyirai?’"},{"book":"Mateo","chapter":"25","verse":"40","text":"“Mambo achapindura achiti, ‘Ndinokuudzai chokwadi kuti, chose chamakaitira mumwe wavaduku vehama dzangu idzi, makachiitira ini.’"},{"book":"Mateo","chapter":"25","verse":"41","text":"“Ipapo achati kune avo vari kuruboshwe rwake, ‘Ibvai kwandiri imi makatukwa mupinde mumoto usingadzimi wakagadzirirwa dhiabhori navatumwa vake."},{"book":"Mateo","chapter":"25","verse":"42","text":"Nokuti ndakanga ndine nzara mukasandipa chokudya, ndakanga ndine nyota, mukasandipa chokunwa,"},{"book":"Mateo","chapter":"25","verse":"43","text":"ndakanga ndiri mweni mukasandipinza mumba, ndakanga ndisina zvokupfeka mukasandipfekedza, ndakanga ndichirwara uye ndiri mutorongo mukasandishanyira.’"},{"book":"Mateo","chapter":"25","verse":"44","text":"“Naizvozvo vachapindura vachiti, ‘Ishe, takakuonai riniko mune nzara kana mune nyota kana muri mweni kana musina zvokupfeka kana muchirwara kana muri mutorongo tikasakubatsirai?’"},{"book":"Mateo","chapter":"25","verse":"45","text":"“Achapindura achiti, ‘Ndinokuudzai chokwadi kuti, zvose zvamusina kuitira mumwe wavaduku ava, hamuna kuzviitira ini.’"},{"book":"Mateo","chapter":"25","verse":"46","text":"“Ipapo vachaenda mukurangwa kusingaperi, asi vakarurama vachipinda muupenyu husingaperi.”"}]}