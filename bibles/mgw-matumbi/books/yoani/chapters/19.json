{"data":[{"book":"Yoani","chapter":"19","verse":"1","text":"Bai, Pilato ngaamulisa Yesu aku'mbu'lwe mikwasu."},{"book":"Yoani","chapter":"19","verse":"2","text":"Asikali ngabalu'ka kapiya ya mimimwa na kunng'walika muntwe, ngabanng'walika na nganju ya lukanda lwa sambalau."},{"book":"Yoani","chapter":"19","verse":"3","text":"Ngabaisa nnu'ngi' yake no baya, “Sikamu, Nkulungwa wa Ayahudi!” Ngabanku'mbwa mbande."},{"book":"Yoani","chapter":"19","verse":"4","text":"Pilato aapitike panja kai', ngaabakia, “Ninneta Yesu kasinu, li'nga mutange panga nikibwenili kitumbu sa kumpanga aukumilwe.”"},{"book":"Yoani","chapter":"19","verse":"5","text":"Bai, Yesu ngapita panja aweti kapiya yailu'kilwe kwa mimimwa na nganju ya lukanda lwa sambalau. Pilato ngaabakia, “Lolange! Mundu wene nga aywo.”"},{"book":"Yoani","chapter":"19","verse":"6","text":"Api'ndo ba dini na ali'ndi'li pabaamweni baatu'ndu'biye malobe, “Ummambe! Ummambe munsalaba!” Pilato ngaabakia, “Muntolange mwabene mukammambe, kwa mwanjaa nenga nikibonali kitumbu sosoti sa kumukumu.”"},{"book":"Yoani","chapter":"19","verse":"7","text":"Ayahudi ngabannyangwa, “Twenga tubinayo salya, no bu'kana na salya yo ipalikwa awee kwa mwanjaa aaipangite Mwana wa Nnu'ngu'.”"},{"book":"Yoani","chapter":"19","verse":"8","text":"Pilato paayu'wine mayi'gi'yo go ngayogopa munomuno."},{"book":"Yoani","chapter":"19","verse":"9","text":"Bai, ngayingya nnyumba ya liwali kai' ngaannaluya Yesu, “Wenga wumi kwaku'?” Lakini Yesu annyangwili."},{"book":"Yoani","chapter":"19","verse":"10","text":"Kwa nyo Pilato ngaammakia, “Ulongelali nanenga? Buli, utangiteli panga nibile nawo utawala wa kukuyu'gu'lya na wa kukubamba?”"},{"book":"Yoani","chapter":"19","verse":"11","text":"Yesu ngannyangwa, “Wenga ubileli na utawala wowoti kasangu', ila wu'lu' wopeyelwa na Nnu'ngu'. Kwa mwanjaa ya yu'lu' ywanikamukiye kasako ai na sambi ngu'lu' muno.”"},{"book":"Yoani","chapter":"19","verse":"12","text":"Bu'ka po, Pilato aai kapala ndi'la ya kunnekekea, lakini Ayahudi ngabapanga ndu'ti, “Mana wannekekea mundu yu', wenga wambwigalyeli Kaisali. Kila mundu ywaaipanga nkulungwa antaukya Kaisali!”"},{"book":"Yoani","chapter":"19","verse":"13","text":"Bai, Pilato waagayu'wine mayi'gi'yo go nganneta Yesu panja, bu'kapo Pilato ngatama pakiti'gu' sa ukumu, pandu papakemelwa “Sakafu ya Maliwe” (kwa Kiebrania, Gabasa)."},{"book":"Yoani","chapter":"19","verse":"14","text":"Yaai saa sita muntwekati lisu'ba lyo bi'ka wiso kwa Pasika. Pilato ngaabakia Ayahudi, “Ayu' nga nkulungwa winu!”"},{"book":"Yoani","chapter":"19","verse":"15","text":"Lakini bembe bapangite ndu'ti, “Ummulage! Ummulage! Ummambe munsalaba!” Pilato ngaalaluya, “Buli, nimmambe nkulungwa winu?” Api'ndo ba dini ngabannyangwa, “Twenga ntu'pu' nkulungwa ila Kaisali!”"},{"book":"Yoani","chapter":"19","verse":"16","text":"Pilato ngaakamukiya Yesu mmoko gabe li'nga abambilwe."},{"book":"Yoani","chapter":"19","verse":"17","text":"Abu'i apu'twile nsalaba wake mpaka pandu papakemelwa “Lipakala lya Ntwe” (kwa Kiebrania Golgotha)."},{"book":"Yoani","chapter":"19","verse":"18","text":"Apo nga pabammambite, pamope nakwe baabambilwe bandu bi'ngi' abi'li', yumo lwammalyo na ywi'ngi' kunki'ya, na Yesu pakatikati."},{"book":"Yoani","chapter":"19","verse":"19","text":"Pilato aamulise liandikilwe lilu'nga libi'ki'lwe panani ya nsalaba. Na lyembe lyaandikilwe nnyinya, “Yesu Nnasaleti, Nkulungwa wa Ayahudi.”"},{"book":"Yoani","chapter":"19","verse":"20","text":"Ayahudi baalisomike lilu'nga lyo, kwa mwanjaa apo paabambilwe Yesu paai papipi na kilambo. Kai' lilu'nga lyo lyaandikilwe kwa Kiebrania, Kiroma na Kigiliki."},{"book":"Yoani","chapter":"19","verse":"21","text":"Bai, api'ndo ba dini ngabammakia Pilato, “Kaneuandike ‘Nkulungwa wa Ayahudi,’ ila ‘Ywembe aabaite, Nenga nga Nankulungwa wa Ayahudi.’”"},{"book":"Yoani","chapter":"19","verse":"22","text":"Pilato ngayangwa, “Ganiandike, niandike!”"},{"book":"Yoani","chapter":"19","verse":"23","text":"Asikali pabaayomwi kummamba Yesu, magu'bo gake ngabagabagana mapungu nsese, lipungu limo kwa kila asikali. Kai' baatweti na nganju yake, yayai mbuma wangali sonelwa bu'ka kunani mpaka pai', yawesekineli baganika."},{"book":"Yoani","chapter":"19","verse":"24","text":"Abo asikali ngababakiana, “Kanetuipopwane, ila tuipangi mpumbe yapanga ya nyai.” Likowe lyo lyapangilwe li'nga gatimi Maandiko Mapeleteu gagabaya,"},{"book":"Yoani","chapter":"19","verse":"25","text":"Papipi na nsalaba wake Yesu baayi'mi mau' bake, nku'we mau' bake, Malia nnyumbowe Kleopa na Malia Makatalena."},{"book":"Yoani","chapter":"19","verse":"26","text":"Yesu paabweni mau' bake, na papipi yake ayi'mi yu'lu' mwanamasi' ywaampendile, ngaabakia mau' bake, “Mau'! Mulole, aywo nga mwana winu.”"},{"book":"Yoani","chapter":"19","verse":"27","text":"Bu'kapo ngammakia yu'lu' mwanamasi', “Ulole aywo nga mau' bako.” Na tangu' saa yi'lu' aywo mwanamasi' antweti mau' bake Yesu atame kasake."},{"book":"Yoani","chapter":"19","verse":"28","text":"Yesu pabweni panga goti gatimile, no li'nga Maandiko Mapeleteu gatimi, ngabaya, “Niminya nnyota.”"},{"book":"Yoani","chapter":"19","verse":"29","text":"Apo paabile na bakuli lyalitwi'li kasiki. Bai ngabampeya kasiki kwa lutengo lwa malu'ba ga husopo, na kumwekekeya pankano wake."},{"book":"Yoani","chapter":"19","verse":"30","text":"Yesu paayomwi pokya yo kasiki ngabaya, “Gatimile!” Ngakotima na kwipiya loo yake."},{"book":"Yoani","chapter":"19","verse":"31","text":"Yaai Ijumaa, lisu'ba lyo bi'ka wiso kwa Sabato. Kwa nyo li'nga mitwi kaneitame munsalaba lisu'ba lya Sabato, mwanjaa lisu'ba lyo lyaai liku'lu', api'ndo ba Ayahudi baannu'bite Pilato magu'lu' ga abo bababambilwe gati'kwanilwe na mitwi yabe ibu'yi'lwe."},{"book":"Yoani","chapter":"19","verse":"32","text":"Bai, asikali baayi'i ti'kwana magu'lu ga yu'lu' ywa kumbito na yu'lu' ywenebi'li' babaabile babambilwe pamope na Yesu."},{"book":"Yoani","chapter":"19","verse":"33","text":"Lakini pabamwisili Yesu, baamweni panga ayomokile, kwa nyo baanti'kwaniyeli magu'lu'."},{"book":"Yoani","chapter":"19","verse":"34","text":"Lakini asikali yumo aamwomite nkwa mumbau, popopo yapitike myai na masi'."},{"book":"Yoani","chapter":"19","verse":"35","text":"Ywaalibweni likowe lyo aatikong'ondelya na ukong'ondeli wo wa kakape. Na atangite panga alongela ga kakape li'nga mwenga muu'bi'li."},{"book":"Yoani","chapter":"19","verse":"36","text":"Likowe lyo lyaapangilwe kati mwagalongela Maandiko Mapeleteu, “Ntu'pu' ata kyupa sake simo sasalu'a ti'kwanilwa.”"},{"book":"Yoani","chapter":"19","verse":"37","text":"Kai' maandiko gi'ngi' gabaya, “Baalu'a kunnola yu'lu' ywabaamwomite.”"},{"book":"Yoani","chapter":"19","verse":"38","text":"Bu'ka pa go, Yusupu, mwenekaya wa Alimataya, aannu'bike Pilato annyi'ki'ti'ye kuubu'ya ntwi wa Yesu. (Yusupu aai mumini wa Yesu, lakini kwo iya, mwanjaa aayogopage api'ndo ba Ayahudi). Bai, Pilato ngaannyi'ki'ti'a. Kwa nyo Yusupu aayi'i kuubu'ya ntwi wa Yesu."},{"book":"Yoani","chapter":"19","verse":"39","text":"Nikodemo ywaannyendeli patumbu Yesu lisu'ba limo kilo, aaisi apu'twile manemane yaiyangabanike na ubani kyasi sa kilo salasini."},{"book":"Yoani","chapter":"19","verse":"40","text":"Bai, boti abi'li' ngabautola ntwi wa Yesu, na kuubilingya sanda yaipakalilwe na mauta manjuli bu'kana na Ayahudi mwabayobelile muusiki."},{"book":"Yoani","chapter":"19","verse":"41","text":"Apo paabambilwe Yesu paai na kyati', na mukyati' so kwabile na lisiko lyalyabile linasikilwali mundu ywoywoti nkati yake."},{"book":"Yoani","chapter":"19","verse":"42","text":"Kwa mwanjaa lyaai lisu'ba lyo bi'ka wiso Sabato kwa Ayahudi, na mwanjaa lisiko lyaai papipi, ngabansika Yesu mo."}]}