{"data":[{"book":"Aposolo","chapter":"20","verse":"1","text":"Hagi ana ke hakare'ma hazazamo'a vagaregeno, Jisasi amage nentaza disaipol nagara Poli'a kehige'za emeritru hazageno, zamumro kea anteteno, hufru huno knareki manineho hunezmanteno, atreno Masedonia vu'ne."},{"book":"Aposolo","chapter":"20","verse":"2","text":"Ana mopa kazigama vano huno rama'a keretima zamentinti naga zamazeri hanavematiteno, Grisi ehanati'ne."},{"book":"Aposolo","chapter":"20","verse":"3","text":"Anantega 3'a ika maniteno, Siria kaziga ventefi vunaku'ma nehigeno, mago'a Jiu vahe'mo'za ahenaku kea retro haza nanekema nentahino'a, eteno Masedonia mopa kampi vunaku Poli'a agesa antahi'ne."},{"book":"Aposolo","chapter":"20","verse":"4","text":"Mago'a vahe'mo'za Poli'ene vu'nazana, Beria kumateti ne' Sopata'a, Perusi nemofoki, Tesalonikati Aristakusi'ene Sekunduskegi, Debe kumateti Gaiusiki, Esia kumateti Timotiki, Tikikusiki, Trofimusi'za vu'naze."},{"book":"Aposolo","chapter":"20","verse":"5","text":"Ama ana vene'nemo'za vugote'za Troasi ome tavega ante'naze."},{"book":"Aposolo","chapter":"20","verse":"6","text":"Zo'ore bretima Juda vahe'mota nenona kna'mofo amefiga'a hompama vagaregeta, Filipai kumara atreta ventefi marerita 5fu'a zage ferupi nevuta, Troasi kumate tavega ante'nare uhanatita ana kumate mago sonta umani'none."},{"book":"Aposolo","chapter":"20","verse":"7","text":"Ana Sontamofo pusa kna're bretima kori'za (komonion) neku eritruma nehunkeno'a, Poli'a oki vugahue huno agesa nentahi'no keaga nezmasmino, mono kea huvava nehigeno kerage amu'no ase'ne."},{"book":"Aposolo","chapter":"20","verse":"8","text":"Anagamu kino mareri'nea nomofo hunaraginte pinka rama'a rampe tavira manenegeta atrua hu'none."},{"book":"Aposolo","chapter":"20","verse":"9","text":"Hagi mago nehaza nera agi'a Jutikusi'e, zaho eri kamofo atupare (windo) marerino mani'neno, Poli'ma keagama huvava huno nevigeno'a, antahirega avukoko higeno, mase himarenefinti, tagufa nonteti anagamuti asaga huramino ahe fri'ne."},{"book":"Aposolo","chapter":"20","verse":"10","text":"Hianagi Poli'a uramino agri agumpi umseno azana rugagino anu'nekino tamasunkura osiho hu'ne. Tamagra antria osiho, na'ankure agra ofri'neanki amne mani'ne huno hu'ne."},{"book":"Aposolo","chapter":"20","verse":"11","text":"Nehuno Poli'a eteno anagamu marerino, bretima korige'za netageno, za'za kna zamagranena keaga nehigeno ko'atigeno zamatreno vu'ne."},{"book":"Aposolo","chapter":"20","verse":"12","text":"Ana nehazavea ofrino mani'nege'za muse nehu'za avare'za nontega vu'naze."},{"book":"Aposolo","chapter":"20","verse":"13","text":"Ananteti tagra ventefi umarerita Asosi vunaku nehuta, Polina avarenteta vunaku tagesa antahi'none, na'ankure ama kana agra'a azeri antefatgo huno, agra mopafi vugahue huno agesa antahi'ne."},{"book":"Aposolo","chapter":"20","verse":"14","text":"Asosima rutagiha higeta, agrira ventefi avarenenteta, Miteleni ti amunompi me'nea ran kumate vunaku vuvava hu'none."},{"book":"Aposolo","chapter":"20","verse":"15","text":"Anantetira maseta mago knarera ventefi nevunkeno ko'atigeta, Kiosi tinkenare uhanatita, mago knarera Samosi uhanatita, hagi ana kna'mofo amefiga'a Miletusi vu'none."},{"book":"Aposolo","chapter":"20","verse":"16","text":"Na'ankure Poli'a Efesasia agateregahue huno antahi'ne, na'ankure Esia za'za kna omani'na knare'ma hanuna, Jerusalemi nagra mani'nesugeno hompa (pentikos) kna fore hugahie hu'ne."},{"book":"Aposolo","chapter":"20","verse":"17","text":"Mailatusi uhanatite'za, Poli'a ke atrezmanteno Efesasi mono nonte kva (elda) vahe'zaga eme nageho hu'ne."},{"book":"Aposolo","chapter":"20","verse":"18","text":"Ke hige'za agrite ageno, amanage huno zamasmi'ne, Pusante'ma Esia mopare nagiama rentoa zupa, tamagripima maka zupa mani'na e'noana, tamagratmi ko ketma antahi'naze."},{"book":"Aposolo","chapter":"20","verse":"19","text":"Jiu vahe'mo'za nazeri havizahu kema retro'ma haza zamo'a tusi'a knazamo nagri navufare ege'na anterami'na zavira nete'na, Ramofo eri'zana eri'noe."},{"book":"Aposolo","chapter":"20","verse":"20","text":"Tamagri'ma tamaza hania kea, korera osu'na huama hu'na tamasmugetma antahi'naze. Vahepina neramasmi'na, nonte nontera tamasmugetma ko antahi'naze."},{"book":"Aposolo","chapter":"20","verse":"21","text":"Jiu vahe'ene Griki vahera hu'ama hu'na tamagu'a rukarehe hutma Anumzante ne-etma, Ranti Jisasinte tamentinti hiho hu'na zamasmi'noe."},{"book":"Aposolo","chapter":"20","verse":"22","text":"Hagi menina Ruotge Avamu'mofo ke amage ante'na, nagra Jerusalemi nevue, nagri navufarera na'a fore hugahio, ontahi'noe."},{"book":"Aposolo","chapter":"20","verse":"23","text":"Hankino Ruotge Avamu'mo nagrira nasamino, mika ranra kumapina, kina hu'zamo'ene kna'zamo'enena kavega ante'ne hu'ne."},{"book":"Aposolo","chapter":"20","verse":"24","text":"Hu'neanagi navufagura nagesa nontahue, tusi'a zana eri'zani'a erivaga nere'na, Ra Jisasi'ma eri'zama namino vahe'ma zamasmio hu'nea eri'za eri'na Anumzamofo asunku zankura knare nanekea vahera zamasmigahue."},{"book":"Aposolo","chapter":"20","verse":"25","text":"Hagi menina nagra antahi'noankitma, azago menima Anumzamofo kumaku'ma neramasmumota, mago'enena nagri navugosafina onke'tfa hugahaze."},{"book":"Aposolo","chapter":"20","verse":"26","text":"E'ina hu'negu, meni nagra huama hu'na neramasmue, miko vahe'mofo koran kumimo'a nagritera ome'tfa hugahie."},{"book":"Aposolo","chapter":"20","verse":"27","text":"Na'ankure Anumzamofo miko avesi'zama'a nagra korera osu'na hu'ama hu'na neramasmue."},{"book":"Aposolo","chapter":"20","verse":"28","text":"Tamagratmia kegava nehutma, lama afu kevua kegava hiho, Ruotge Avamu'mo tamazeri antegetma kva hu'naze. Agrama magoke Mofavre'ama huntegeno koranteti'ma mizama ase'nea Anumzamofo mono nagara zamazeri fatgo hutma kavagri zamantegahaze."},{"book":"Aposolo","chapter":"20","verse":"29","text":"Nagrama tamatre'na vanugeno'a amefiga, nagra antahi'noankino, mago'a afi' kra esaniazamo lama afu kevua zamazeri savri hugahie."},{"book":"Aposolo","chapter":"20","verse":"30","text":"Kagri ka'a nagapinti enena vahe'mo'za oti'za tamage kea eri ruvahe hu'za rempi hunezmi'za, Jisasima amage' nentaza disaipol nagara zamagrarega zamavarenteku hugahaze."},{"book":"Aposolo","chapter":"20","verse":"31","text":"E'ina hu'negu tamavura omase kava hute maniho, tamagesama antahi ankeresazana tagufa zagegfumofo agu'afina hanine zagenena ontagane'na kazigazi hu'na zavira nete'na, mago'mago'moka kavumarora ante'noe."},{"book":"Aposolo","chapter":"20","verse":"32","text":"Hagi menina nagra Anumzante'ene, Agri asunku'zamofo kere maniho hu'na huneramantoe. Ama kemo'a tamazeri hanavenetina, ruotage'ma hu'za mani'naza nagapi tamagra erisanti haregahaze."},{"book":"Aposolo","chapter":"20","verse":"33","text":"Mago'moka silvaguro, goliguro, kukenagu nagra kenasane nehu'na keaga nosue."},{"book":"Aposolo","chapter":"20","verse":"34","text":"Tamagratmi ko antahita keta hu'naze, ina zanku'ma nagri'ene, magoka vano nehuna naga'enema atupa'ma nehunazana, ama anazamo erifore huno neramie."},{"book":"Aposolo","chapter":"20","verse":"35","text":"Ana mika zampina nagra ko hurameri'noe, anahu'ma huta hanavetita eri'zama erisazana, hanave'a omane vahera aza nehuta, Ramofo Jisasinkere tamagesa antahiho. Agra'a anage hu'ne, Ami'zamofo asomumo'a, eri'zamofona agatere'ne hu'ne."},{"book":"Aposolo","chapter":"20","verse":"36","text":"Poli'ma ana nanekema huvama nereno'a, agra renareno zamagrane nunamu hu'ne."},{"book":"Aposolo","chapter":"20","verse":"37","text":"Anampina zamagra tusi zavi'ate'za Polina anankempi azeri anuki'za antako hu'naze."},{"book":"Aposolo","chapter":"20","verse":"38","text":"Kema huno mago'ene onagegahaze hu'nea kegura, tusi zamasunku hu'naze. Nehu'za ventema me'nerega avare'za vu'naze."}]}