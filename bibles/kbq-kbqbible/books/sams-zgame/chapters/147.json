{"data":[{"book":"Sams-Zgame","chapter":"147","verse":"1","text":"Ra Anumzamofona agi'a ahentesga hanune. Anumzantimofoma zagamema huta agi'ama ahentesga hanuna zamo'a knare hu'ne. E'ina hu'neankino agri agima ahentesga hu avu'ava zamo'a so'e huno knare zantfa hu'ne."},{"book":"Sams-Zgame","chapter":"147","verse":"2","text":"Ra Anumzamo'a Jerusalemi kumara ete eri so'e huno ki'ne. Ana nehuno Israeli vahe'ma zamavare'za ru moparegama ome kinama huzmante'naza vahera ete ome zamavareno eme eritru nehie."},{"book":"Sams-Zgame","chapter":"147","verse":"3","text":"Knazamo'ma higeno zamagu'amo'ma havizama hu'nea vahera ete zamazeri so'e nehie. Ana nehuno namuma zamare'nea zana anaki nezamante."},{"book":"Sams-Zgame","chapter":"147","verse":"4","text":"Anami monafima hanafi tamima me'neana agra ko keno antahino nehuno, mago mago hanafi'mofona agi'a amitere hu'ne."},{"book":"Sams-Zgame","chapter":"147","verse":"5","text":"Tagri Ra Anumzamo'a ra huno hankavenentake Anumza mani'ne. Ana hu'neankino Agri antahi'zamo'a mareri agatereneankita, mago'zantera erinteta, e'ina hune huta kegara osu'none."},{"book":"Sams-Zgame","chapter":"147","verse":"6","text":"Zamavufgama anterami'za nemaniza vahera Ra Anumzamo'a zamazerisga nehie. Hianagi havi avu'ava zama nehaza vahera kugusopafi zamazeri netre."},{"book":"Sams-Zgame","chapter":"147","verse":"7","text":"Zgame huta Ra Anumzamofona susu henenteta humuse hunteho. Hapu zavena neheta zagamera huta, Ra Anumzana tagri Anumzamofona agi'a ahentesga hiho."},{"book":"Sams-Zgame","chapter":"147","verse":"8","text":"Anami monafina higeno hampomo'a rufiteno enevigeno, kora huntegeno ama mopafina kora runentegeno, agonaramimpina trazamo'a hageno marenerie."},{"book":"Sams-Zgame","chapter":"147","verse":"9","text":"Agra afi zagagafa ne'zana nezamino, kotkoti namamofo anentamo'zama ne'zanku'ma krafama nehazageno'a ne'zana nezamie."},{"book":"Sams-Zgame","chapter":"147","verse":"10","text":"Ra Anumzamo'a hosi afu'mofo hankavegu'ene, mago vahe'mofo hanavegura antahinomie."},{"book":"Sams-Zgame","chapter":"147","verse":"11","text":"Hianagi Agriku'ma koro nehu'za, vagaore mevava avesi zanku'ma amuha'ma nehaza vaheku, Ra Anumzamo'a musena nehie."},{"book":"Sams-Zgame","chapter":"147","verse":"12","text":"Jerusalemi kumapima nemaniza vahe'mota Ra Anumzamofona agi'a ahentesga hiho. Saioni agonafima nemaniza vahe'mota, tamagri Anumzamofona agi'a ahentesga hiho."},{"book":"Sams-Zgame","chapter":"147","verse":"13","text":"Na'ankure rankumatamimofo kafante'ma eri rusima nehaza ainia agrake'za eri hankavenetie. Ana nehuno ana kumapima tamagri mofavre naga'ma mani'nazana asomu hunezmante."},{"book":"Sams-Zgame","chapter":"147","verse":"14","text":"Tamagri mopamo'ma ometre eme atrema hu'nerega agrake'za kegava higeta fru huta nemanizageno, knare zantfama hu'nea witia tamigeta neramura nehaze."},{"book":"Sams-Zgame","chapter":"147","verse":"15","text":"Agrama mago zanku'ma ama mopafima keagama hutregeno'a, ame huno ana nanekemo'a ama mopafina eneramie."},{"book":"Sams-Zgame","chapter":"147","verse":"16","text":"Ama mopafina aisia atregeno eramino refinetegeno, tanefa ruherafi atreaza huno aisia ruherafi atregeno mopa refi'nete."},{"book":"Sams-Zgame","chapter":"147","verse":"17","text":"Agra monafintira have komopa ko atregeno eneramie. Anazamo higeno tusi zasi nehiankino, mago vahe'mo'a ana zasipina omanigahie."},{"book":"Sams-Zgame","chapter":"147","verse":"18","text":"Hagi henka keaga nehigeno, keaga'amo ana aisia eri ze'ze hutegeno, zaho huntegeno eno ana tina eme ahesageno vu'ne."},{"book":"Sams-Zgame","chapter":"147","verse":"19","text":"Agra naneke'a eri ama huno Jekopuna nesamino, kasege'ane tra ke'anena Israeli vahera huama huno zamasami'ne."},{"book":"Sams-Zgame","chapter":"147","verse":"20","text":"Amanahu avu'ava zama tro'ma huzmante'neana, ruga'a mopafi vahe'ma agri kasegema ontahi'naza vahera anara huozmante'ne. Ra Anumzamofona agi'a ahentesga hanune."}]}