{"data":[{"book":"Dɨboboniba","chapter":"13","verse":"1","text":"Ezɨ Ikiavɨra Itir God kamaghɨn Moses mɨgei,"},{"book":"Dɨboboniba","chapter":"13","verse":"2","text":"“Nɨ 12plan anababa bar dar vaghvagh, dar gumazir dapanir vamɨra vamɨra mɨsefegh. Egh nɨ 12plan gumazibar amangightɨ, me moga garir gumazibar mɨn mangɨ Kenanɨn nguazir kɨ ia danɨngamim getigh.”"},{"book":"Dɨboboniba","chapter":"13","verse":"3","text":"Ezɨ Moses Ikiavɨra Itir Godɨn akam baregha, Israelian 12plan gumazir dapaniba amangizɨ, me Paranɨn gumazamiziba puvatɨzir danganimɨn dɨkavigha moga garir gumazibar mɨn Kenanɨn nguazim getiasa zui."},{"book":"Dɨboboniba","chapter":"13","verse":"4","text":"Men ziabar kara: Sakurɨn otarim Samua, a Rubenɨn anabamɨn mav."},{"book":"Dɨboboniba","chapter":"13","verse":"5","text":"Horin otarim Safat, a Simeonɨn anabamɨn mav."},{"book":"Dɨboboniba","chapter":"13","verse":"6","text":"Jefunen otarim Kalep, a Judan anabamɨn mav."},{"book":"Dɨboboniba","chapter":"13","verse":"7","text":"Josepɨn otarim Igal, a Isakarɨn anabamɨn mav."},{"book":"Dɨboboniba","chapter":"13","verse":"8","text":"Nunɨn otarim Josua, a Efraimɨn anabamɨn mav."},{"book":"Dɨboboniba","chapter":"13","verse":"9","text":"Rafun otarim Palti, a Benjaminɨn anabamɨn mav."},{"book":"Dɨboboniba","chapter":"13","verse":"10","text":"Sodin otarim Gadiel, a Sebulunɨn anabamɨn mav."},{"book":"Dɨboboniba","chapter":"13","verse":"11","text":"Susin otarim Gadi, a Manasen anabamɨn mav. (Manase, a Josepɨn otarimningɨn mav.)"},{"book":"Dɨboboniba","chapter":"13","verse":"12","text":"Gemalin otarim Amiel, a Danɨn anabamɨn mav."},{"book":"Dɨboboniba","chapter":"13","verse":"13","text":"Maikelɨn otarim Setur, a Aserɨn anabamɨn mav."},{"book":"Dɨboboniba","chapter":"13","verse":"14","text":"Vopsin otarim Nabi, a Naptalin anabamɨn mav."},{"book":"Dɨboboniba","chapter":"13","verse":"15","text":"Makin otarim Guel, a Gatɨn anabamɨn mav."},{"book":"Dɨboboniba","chapter":"13","verse":"16","text":"Gumazir dapanir kaba, Moses moga garir gumazibar mɨn, Kenanɨn nguazimɨn getiasa me amangi. Egha Nunɨn otarim Hosia, Moses an ziam giragha, “Josua,” a gatɨ."},{"book":"Dɨboboniba","chapter":"13","verse":"17","text":"Moses moga garir gumazibar mɨn me amangasa kamaghɨn me mɨgei, “Ia mangɨ Negevɨn Distrighɨn aven mangɨva, anetegh mɨghsɨaba itir danganimɨn otogh."},{"book":"Dɨboboniba","chapter":"13","verse":"18","text":"Egh ia deraghvɨra mongegh ganigh fogham, nguazim manmaghɨn gari, ezɨ an gumazamiziba avɨrasemez, o puvatɨ? Egha me gavgaviba iti, o puvatɨ?"},{"book":"Dɨboboniba","chapter":"13","verse":"19","text":"Ia nguazim asavsuigh, a gɨfogham, a deraz, o a ikufi. Ia uaghan an nguibabar gan da asavsuigh, da dɨvazir bar gavgaviba iti, o da pura iti?"},{"book":"Dɨboboniba","chapter":"13","verse":"20","text":"Egh deraghvɨra nguazim getigh a gɨfogh, me dagheba oparan a deraz, o puvatɨ? Ezɨ temer manmaghɨn gariba aghui, egha uaghan ruaritaba iti, o puvatɨ? Kar wainɨn ovɨziba faragha anir dughiam, kamaghɨn, ia ter ovɨzitaba sara inigh izɨ. Ia pura izan markɨ. Ia atiatingan markɨ.”"},{"book":"Dɨboboniba","chapter":"13","verse":"21","text":"Kamaghɨn amizɨ, 12plan gumazir kaba moga garir gumazibar mɨn Kenanɨn nguazim getiasa ghue. Me Sautɨn amadaghan Senɨn gumazamiziba puvatɨzir danganimɨn otogha ghua nguibar ekiam Rehopɨn oto, a notɨn amadaghan ikia Hamatɨn nguibar ekiamɨn zuir tuavir akamɨn boroghɨn iti."},{"book":"Dɨboboniba","chapter":"13","verse":"22","text":"Me sautɨn itir gumazamiziba puvatɨzir danganimɨn aven ghua Negevɨn Distrighɨn otogha ghua, Hebronɨn nguibar ekiamɨn oto. Dughiar kam, gumazir bar dafar ruarim Anak, an ovavir boriba iti, men ziabar kara: Ahiman, Sesai, ko Talmai, me Hebronɨn nguibar ekiamɨn iti. (Hebronɨn nguibar ekiam, gumazir maba fomɨra an ingari, ezɨ 7plan azeniba gɨvazɨ, Isipia nguibar ekiam Soanɨn ingari.)"},{"book":"Dɨboboniba","chapter":"13","verse":"23","text":"Ezɨ gumazir dapanir kaba ghua, Eskolɨn danganir zarimɨn otogha ghua wainɨn ikarɨzimɨn aguar mam atu. Wainɨn aguar kam, wainɨn ovɨziba bar izɨvagha bar osemezɨ, gumazir vamɨra aneteran ibura. Me nogorimɨn a ikegha gumazir pumuning aneteri. Egha me uaghan fighɨn ovɨziba ko pomigranetɨn ovɨzir maba sara ini."},{"book":"Dɨboboniba","chapter":"13","verse":"24","text":"Kamaghɨn amizɨ, me danganir zarir kam, ziam “Eskol,”13:24 Ziar kam, “Eskol,” an mɨngarim kamakɨn, “Wainɨn aguar ovɨzir bar avɨriba itim.” a gatɨ. An mɨngarim kamakɨn, wainɨn aguar ovɨziba bar izɨvazim."},{"book":"Dɨboboniba","chapter":"13","verse":"25-26","text":"Me Kenanɨn nguazim 40plan aruebar moga a getia gara anesavsuigha, uamategha Kadesɨn nguibar ekiamɨn ghu. Kades, a Paranɨn gumazamiziba puvatɨzir danganimɨn iti. Egha me Moses, ko Aron ko Israelian gumazamiziba, bizir me ganizibar me geghari. Egha temer ovɨzir kaba men akakagha ghaze, ia kagh temer ovɨzir kabar gan."},{"book":"Dɨboboniba","chapter":"13","verse":"27","text":"Egha me kamaghɨn Moses mɨgei, “Nguazir, nɨ etiasa e amadazir kam, e an ganigha gɨfa. Nguazir kam a bar dera, ezɨ biziba an ikiava bar deragha aghui. Nɨ ge, e an dagher maba inigha ize."},{"book":"Dɨboboniba","chapter":"13","verse":"28","text":"Egha nguazir kamɨn itir gumazamiziba, bar gavgafi. Ezɨ men nguibaba bar ekevegha da avɨnizir dɨvaziba bar gavgafi. E uaghan Anakɨn ovavir boribar gani, me gumazir bar dafar ruariba."},{"book":"Dɨboboniba","chapter":"13","verse":"29","text":"Ezɨ Amalekia sautɨn amadaghan itir Negevɨn Distrighɨn iti. Ezɨ, Hitia, ko Jebusia, ko Amoria mɨghsɨabar itir danganibar iti. Ezɨ Kenanian Mediterenianɨn Ongarir Ekiamɨn dadarimɨn iti. Ezɨ men marazi Jordanɨn Fanemɨn mɨriamɨn iti.”"},{"book":"Dɨboboniba","chapter":"13","verse":"30","text":"Ezɨ Israelia, gumazir dapanir kabar akam baregha me atiati. Egha Mosesɨn damazimɨn mɨgɨavɨra iti. Ezɨ Kalep dɨkavigha me gamizɨ, me nɨmɨra itima, a kamaghɨn me mɨgei, “E zuamɨra dɨkavigh mangɨ me mɨsogh men nguazim inika. E gavgaviba iti, e me abɨnigham.”"},{"book":"Dɨboboniba","chapter":"13","verse":"31","text":"Ezɨ gumazir igharazir Kalep ko ghueziba kamaghɨn me mɨgei, “Bar puvatɨ. Gumazir kaba, men gavgaviba bar en gavgavibagh afira. Kamaghɨn amizɨ, e mangɨ me ko mɨsoghan iburaghburegham.”"},{"book":"Dɨboboniba","chapter":"13","verse":"32","text":"Egha me ganizir bizibar ghuangsɨgha ifara ghaze, “Nguazir kam derazir puvatɨ. A biziba puvatɨ. An dagheba deragh aghungan kogham. Ezɨ gumazamiziba bar dagheba puvatɨzɨ, mɨtiriaba men a izi. Ezɨ gumazir e ganiziba bar, me maburan gumazir ruariba."},{"book":"Dɨboboniba","chapter":"13","verse":"33","text":"13:33 Jenesis 6:4Bar guizbangɨra, Anakɨn ovavir boriba bar ruarigha ekefe. E uarir gari, e bar suvigha pura gumazir kɨniba, egha odezibar mɨn gari. E fo, me ti en gantɨ, e bar suvigh odezibar mɨn ganam.”"}]}