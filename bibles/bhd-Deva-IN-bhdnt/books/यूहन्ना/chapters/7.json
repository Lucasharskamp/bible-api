{"data":[{"book":"यूहन्ना","chapter":"7","verse":"1","text":"एना गल्लन पत्ती यीशु गलील इलाके मां फिरतो राव, किजोकि यहूदी लीडर तैस मारनेरी कोशिश केरि राओरे थिये, एल्हेरेलेइ तै यहूदिया इलाके मां फिरनू न चातो थियो।"},{"book":"यूहन्ना","chapter":"7","verse":"2","text":"यहूदी केरू झोंफड़ी केरू तिहार7:2 झोंफड़ी केरू तिहार: इन तिहार यहूदी लोकां केरे ट्लाई खास तिहारन मरां अक आए, ज़ैन यरूशलेम नगरे मां अठ दिहाड़न तगर मनाव गाते। बड़े दूरेरां लोक यरूशलेम नगरे मां एइतां अकोट्ठे भोते थिये, तैना लोक निक्की-निक्की झोंफड़ी बनेइतां तैन मां रातन। तैस तिहारे मां तैना परमेशरे याद केरतां खुशी मनाते थिये। (तेम्बु) नेड़ू थियूं।"},{"book":"यूहन्ना","chapter":"7","verse":"3","text":"एल्हेरेलेइ तैसेरे ढ्लाएईं तैस ज़ोवं, “इड़ी न रा। यहूदिया इलाके मां गा ज़ैड़ी तिहार मनाने लोरेन, कि ज़ैना चमत्कार तू केरतस तैना तेरे तैना चेले भी हेरन, ज़ैना यहूदिया इलाके मां रातन।"},{"book":"यूहन्ना","chapter":"7","verse":"4","text":"किजोकि एरो कोई न भोलो कि ज़ै मशूर भोनू चाए, ते छ़ेपतां कम केरे। अगर तू कम केरतस, त अपनो आप हिरा।”"},{"book":"यूहन्ना","chapter":"7","verse":"5","text":"किजोकि तैसेरे ढ्ला भी तैसेरो विश्वास न थी केरते।"},{"book":"यूहन्ना","chapter":"7","verse":"6","text":"तैखन यीशुए तैन सेइं ज़ोवं, “मेरो लेइ ठीक वक्त हेजू नईं ओरो, पन तुस केन्ची वक्त मां भी गेइ सकतथ।"},{"book":"यूहन्ना","chapter":"7","verse":"7","text":"इस दुनियारे लोक तुसन सेइं बैर न केरि सकन, पन मीं सेइं बैर रखतन किजोकि अवं तैन केरे खलाफ इन ज़ोताईं कि तैना बुरां कम्मां केरतन।"},{"book":"यूहन्ना","chapter":"7","verse":"8","text":"तुस तिहारे मां गाथ, मीं हुना एस तिहारे मां नईं एजनू, किजोकि मेरो हेजू ठीक वक्त नईं ओरो।”"},{"book":"यूहन्ना","chapter":"7","verse":"9","text":"ते तै तैन सेइं एना गल्लां केरतां गलीले मां राव।"},{"book":"यूहन्ना","chapter":"7","verse":"10","text":"पन ज़ैखन तैसेरे ढ्ला तिहारे मां च़ले जे त तै बांदो न पन छ़ेपतां जेव।"},{"book":"यूहन्ना","chapter":"7","verse":"11","text":"यहूदी लीडर तिहारे मां यीशु तोपने लाए। तैना लोकन पुछ़्छ़ी राओरे थिये, “तै मैन्हु कोड़ि आए?”"},{"book":"यूहन्ना","chapter":"7","verse":"12","text":"ते लोकन मां तैसेरे बारे मां बल्हे-बल्हे बेड़ि गल्लां भोइ, किछ ज़ोते थी, “तै रोड़ो मैनूए।” ते किछ ज़ोते थी, “नईं तै मैनन् गुमरा केरते।”"},{"book":"यूहन्ना","chapter":"7","verse":"13","text":"फिरी भी यहूदी लोकां केरे प्रधानां केरे डरे सेइं केन्ची भी मैन्हु तैसेरे बारे मां खुलतां तैसेरे बारे मां गल केरनेरी हिम्मत न भोइ।"},{"book":"यूहन्ना","chapter":"7","verse":"14","text":"ज़ैखन तिहारेरे अध्धे दिहाड़े बीते, त यीशु मन्दरेरे अंगने मां गेइतां शिक्षा देने लगो।"},{"book":"यूहन्ना","chapter":"7","verse":"15","text":"तैखन यहूदी लीडरेईं हैरान भोइतां ज़ोवं, “एनी त पवित्रशास्त्रेरी शिक्षा केन्ची करां नईं पढ़ोरीए, फिरी एस केन्च़रे एना गल्लां एई?”"},{"book":"यूहन्ना","chapter":"7","verse":"16","text":"यीशुए तैन जुवाब दित्तो, “मेरी शिक्षा मेरी अपनि नईं, बल्के परमेशरेरे तरफां आए, ज़ैने अवं भेज़ोरोईं।"},{"book":"यूहन्ना","chapter":"7","verse":"17","text":"अगर कोई तैसेरी मेर्ज़ी पुड़ च़लनू चाए, त तै इस शिक्षारे बार मां ज़ानेलो कि ए परमेशरेरे तरफांए या अवं अपने तरफां ज़ोताईं।"},{"book":"यूहन्ना","chapter":"7","verse":"18","text":"ज़ै अपने तरफां किछ ज़ोते तै अपनि बड़याई चाते, पन ज़ै अपने भेज़ने बालेरी बड़याई चाते तै ईमानदार आए, ते तैस मां कोई बेइमानी नईं।"},{"book":"यूहन्ना","chapter":"7","verse":"19","text":"तुसन मूसे कानून दित्तो, पन तुसन मरां कोई भी तैस पुड़ न च़ले! पन तुस लोक मीं मारनेरी कोशिश केरतथ।”"},{"book":"यूहन्ना","chapter":"7","verse":"20","text":"लोकेईं जुवाब दित्तो, “तीं पुड़ भूतेरो सैयोए! कौन तीं मारनेरी कोशिश केरते?”"},{"book":"यूहन्ना","chapter":"7","verse":"21","text":"यीशुए जुवाब दित्तो, “मीं अक चमत्कार कियो, ते तुस हैरान भोए।"},{"book":"यूहन्ना","chapter":"7","verse":"22","text":"एल्हेरेलेइ मूसा तुसन खतनेरो हुक्म दित्तो (एना नईं कि मूसेरे तरफांए बल्के बाप दादां करां च़लतो ओरोए) ते तुस आरामेरे दिहाड़े मैनेरो खतनो केरतथ।"},{"book":"यूहन्ना","chapter":"7","verse":"23","text":"एल्हेरेलेइ आरामेरे दिहाड़े मैनेरो खतनो कियो गाते ताके मूसेरे कानूनेरो हुक्म न टले, त तुस मीं पुड़ किजो क्रोध केरतथ, कि मीं आरामेरे दिहाड़े अक मैन्हु रोड़ेच़ारे ठीक केरो।"},{"book":"यूहन्ना","chapter":"7","verse":"24","text":"तुतर हेरतां इन्साफ न केरा बल्के ठीक-ठीक आदालत केरा।”"},{"book":"यूहन्ना","chapter":"7","verse":"25","text":"तैखन किछ यरूशलेम नगरेरे रानेबाले एप्पू मांमेइं एक्की होरि पुच्छ़ने लगे, “कुन ए तै नईं, ज़ैस मारनेरी कोशिश च़लोरिए?"},{"book":"यूहन्ना","chapter":"7","verse":"26","text":"पन तक्का, तै त खुले आम गल्लां केरते, ते कोई एस किछ न ज़ोए। कुन लीडरेईं सच़्च़े, सच़ ज़ानू कि ए मसीहे?"},{"book":"यूहन्ना","chapter":"7","verse":"27","text":"पन ए मैन्हु मसीह केन्च़रे भोइ सकते? एस त अस ज़ानतम कि ए कोट्ठां ओरोए, पन ज़ेइस मसीह एज्जेलो त कोई न ज़ानेलो कि तै कोट्ठां एज्जेलो।”"},{"book":"यूहन्ना","chapter":"7","verse":"28","text":"तैखन यीशुए मन्दरे अंगने मां शिक्षा देते बारे ज़ोरे सेइं ज़ोवं, “तुस मीं ज़ानतथ ते इन भी कि अवं कोट्ठां ओरोईं। अवं एप्पू नईं ओरो, पन मेरो भेज़ने बालो सच़्च़ोए, तैस तुस न ज़ानाथ।"},{"book":"यूहन्ना","chapter":"7","verse":"29","text":"पन अवं तैस ज़ानताईं, किजोकि अवं तैसेरे तरफां ओरोईं, ते तैनी अवं भेज़ोरोईं।”"},{"book":"यूहन्ना","chapter":"7","verse":"30","text":"एस पुड़ लीडरेईं तै ट्लानो चाव, फिरी भी केन्चे तैस सेइं हथ न लव, किजोकि तैसेरो मरनेरो वक्त हेजू न थियो ओरो।"},{"book":"यूहन्ना","chapter":"7","verse":"31","text":"फिरी भी भीड़ी मरां बड़े लोकेईं तैस पुड़ विश्वास कियो, ते ज़ोने लाए, “मसीह ज़ैखन एज्जेलो ते एट्ठां जादे चमत्कार हिरालो ज़ैना एने हीराहे?”"},{"book":"यूहन्ना","chapter":"7","verse":"32","text":"फरीसी लोकेईं, लोक तैसेरे बारे मां बल्हे-बल्हे एना गल्लां केरते शुने, ते प्रधान याजकेईं ते फरीसी लोकेईं तैस ट्लानेरे लेइ मन्दरेरे पहरदार भेज़े।"},{"book":"यूहन्ना","chapter":"7","verse":"33","text":"एस पुड़ यीशुए ज़ोवं, “अवं थोड़े च़िरे तगर हेजू तुसन साथी आईं, फिरी अवं अपने भेज़ने बाले कां वापस गानोईं।"},{"book":"यूहन्ना","chapter":"7","verse":"34","text":"तुस मीं तोप्पेले, पन अवं नईं मैलनो, ते ज़ैड़ी अवं आईं, तैड़ी तुस न एज्जी बटथ।”"},{"book":"यूहन्ना","chapter":"7","verse":"35","text":"एस पुड़ यहूदी लीडर एप्पू मांमेइं ज़ोने लगे, “ए कोरां च़लोरे, ज़ेरां अस न गेइ बटम? कुन ए तैन कां गालो ज़ैना यूनान नगरे मां तितर-बितर भोइतां रातन, ते यूनानेरे लोकन भी शिक्षा देलो?”"},{"book":"यूहन्ना","chapter":"7","verse":"36","text":"एस गल्लरो कुन मतलबे ज़ै एनी ज़ोई, कि तुस मीं तोप्पेले, पन अवं तुसन न मैलेलो, ते ज़ैड़ी अवं आईं तैड़ी तुस न एज्जी बटतथ?"},{"book":"यूहन्ना","chapter":"7","verse":"37","text":"तिहारेरे आखरी दिहाड़े, ज़ै खास दिहाड़ी भोतीए, तेइस यीशु खड़ो भोइतां ज़ोने लगो, “अगर कोई ट्लिश्शोरो भोए त मीं कां एज्जे ते पीये।"},{"book":"यूहन्ना","chapter":"7","verse":"38","text":"ज़ै मीं पुड़ विश्वास केरे, ज़ेन्च़रे पवित्रशास्त्रे मां लिखेरूए, तैसेरे दिले मरां तै पैनेरे दरिया निस्सेले ज़ैना ज़िन्दगी देतन।”"},{"book":"यूहन्ना","chapter":"7","verse":"39","text":"यीशुए एना गल्लां पवित्र आत्मारे बारे मां ज़ोई, ज़ै विश्वास केरेने बालन पुड़ एजनेबाली थी, किजोकि पवित्र आत्मा हेजू तगर न थी दित्तोरी, किजोकि यीशु हेजू तगर अपनि महिमा मां वापस न थियो जोरोए।"},{"book":"यूहन्ना","chapter":"7","verse":"40","text":"तैखन भीड़ी मरां किछेईं एना गल्लां शुन्तां ज़ोवं, “सच़्च़े ई तै नबी आए, ज़ेसेरे एजनेरी अस उमीदी मां आम।”"},{"book":"यूहन्ना","chapter":"7","verse":"41","text":"किछ लोकेईं ज़ोवं, “ई मसीहे,” पन किछेईं ज़ोवं, “कुन मसीह गलील इलाकेरां एजनोए?"},{"book":"यूहन्ना","chapter":"7","verse":"42","text":"पवित्रशास्त्र मां लिखोरू कि मसीह दाऊदेरे खानदाने ते बैतलहम ड्लव्वें मरां एज्जेलो, ज़ैड़ी दाऊद राज़ो रातो थियो।”"},{"book":"यूहन्ना","chapter":"7","verse":"43","text":"यीशुएरे बारे मां लोकां केरो अलग-अलग खियाल थियो, एल्हेरेलेइ तैन एप्पू मांमेइं अनबन भोइ।"},{"book":"यूहन्ना","chapter":"7","verse":"44","text":"किछ तैन मरां तैस ट्लाने चाते थिये, पन केन्चे तैस सेइं हथ न लव।"},{"book":"यूहन्ना","chapter":"7","verse":"45","text":"तैखन मन्दरेरे पहरदार, प्रधान याजकन ते फरीसन कां एइतां तैन सेइं ज़ोवं, “तुसेईं तै किजो न आनो?”"},{"book":"यूहन्ना","chapter":"7","verse":"46","text":"पहरदारेईं जुवाब दित्तो, “केन्चे मैने कधी एत्री रोड़ो गल्लां न कियोरी, ज़ेरि गल्लां ए मैन्हु केरते।”"},{"book":"यूहन्ना","chapter":"7","verse":"47","text":"फरीसेईं तैन जुवाब दित्तो, “कुन तुस भी टेपलोरेथ?"},{"book":"यूहन्ना","chapter":"7","verse":"48","text":"कुन सरदारन ते फरीसन मरां केन्चे तैस पुड़ विश्वास कियोरोए?"},{"book":"यूहन्ना","chapter":"7","verse":"49","text":"पन एन लोक ज़ैना मूसेरे कानूने न ज़ानन् तैन पुड़ परमेशरेरो फिटकार भोते।”"},{"book":"यूहन्ना","chapter":"7","verse":"50","text":"नीकुदेमुसे ज़ै पेइलो तैस कां राती ओरो थियो, ते तैना मरां अक थियो, तैनी ज़ोवं,"},{"book":"यूहन्ना","chapter":"7","verse":"51","text":"“कुन इश्शे कानून केन्ची मैन्हु सज़ा देनेरी अज़ाज़त देते, ज़ांतगर तैसेरी गल शुन्तां इन न ज़ानम कि तै कुन केरते?”"},{"book":"यूहन्ना","chapter":"7","verse":"52","text":"तैनेईं तैस जुवाब दित्तो, “कुन तू भी गलील इलाकेरो आस! पवित्रशास्त्रे मां तोप ते ज़ान, कि गलीलेरां कोई नबी त नईं निसने बालो!”"},{"book":"यूहन्ना","chapter":"7","verse":"53","text":"(तैखन सब अपने-अपने घरे च़ले जे)।"}]}