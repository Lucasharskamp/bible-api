{"data":[{"book":"Ruka","chapter":"12","verse":"1","text":"Zvichakadaro, zviuru nezviuru zvakati zvaungana, zvokuti vakanga vava kutsikirirana, Jesu akatanga kutaura kuvadzidzi vake achiti, “Chenjererai mbiriso yavaFarisi, kunyengera."},{"book":"Ruka","chapter":"12","verse":"2","text":"Hakuna chinhu chakavanzika chisingazobudiswi pachena, kana chakavigwa chisingazozivikanwi."},{"book":"Ruka","chapter":"12","verse":"3","text":"Zvamakataura murima zvichanzwika masikati machena, uye zvamakazevezera munzeve mudzimba dzomukati zvichadanidzirwa pamusoro pamatenga edzimba."},{"book":"Ruka","chapter":"12","verse":"4","text":"“Ndinokuudzai, shamwari dzangu, musatya vaya vanouraya muviri mushure mezvo vasingazogoni kuita chimwe chinhu."},{"book":"Ruka","chapter":"12","verse":"5","text":"Asi ndichakuratidzai wamunofanira kutya: Ityai uyo, anoti mushure mokunge auraya muviri, ane simbawo rokuukanda mugehena. Hongu, ndinoti, mutye iyeye."},{"book":"Ruka","chapter":"12","verse":"6","text":"Ko, shiri shanu duku hadzitengeswi namasendi maviri here? Asi hakuna imwe yadzo inokanganwiwa naMwari."},{"book":"Ruka","chapter":"12","verse":"7","text":"Zvirokwazvo, bvudzi chairo romumusoro menyu rakaverengwa. Musatya, imi munopfuura shiri duku zhinji."},{"book":"Ruka","chapter":"12","verse":"8","text":"“Ndinokuudzai kuti, ani naani anondipupura pamberi pavanhu, Mwanakomana woMunhu achamupupurawo pamberi pavatumwa vaMwari."},{"book":"Ruka","chapter":"12","verse":"9","text":"Asi uyo anondiramba pamberi pavanhu acharambwawo pamberi pavatumwa vaMwari."},{"book":"Ruka","chapter":"12","verse":"10","text":"Uye mumwe nomumwe anotaura shoko rakaipa pamusoro poMwanakomana woMunhu, acharegererwa, asi ani naani anomhura Mweya Mutsvene haazombokanganwirwi."},{"book":"Ruka","chapter":"12","verse":"11","text":"“Mukange mamiswa pamberi pesinagoge, vatongi navane simba, musafunganya pamusoro pokuti muchapindura sei kana kuti muchazvidzivirira sei,"},{"book":"Ruka","chapter":"12","verse":"12","text":"nokuti panguva iyoyo Mweya Mutsvene achakudzidzisai zvamunofanira kutaura.”"},{"book":"Ruka","chapter":"12","verse":"13","text":"Mumwe pakati pavazhinji akati kwaari, “Mudzidzisi, udzai mukoma wangu kuti agovane nhaka neni.”"},{"book":"Ruka","chapter":"12","verse":"14","text":"Jesu akapindura akati, “Iwe murume, ndianiko akandigadza kuti ndive mutongi kana mugoveri pakati penyu?”"},{"book":"Ruka","chapter":"12","verse":"15","text":"Ipapo akati kwavari, “Chenjerai! Muchenjerere marudzi ose okuchiva; upenyu hwomunhu hahuzi pazvizhinji zhinji zvaanazvo.”"},{"book":"Ruka","chapter":"12","verse":"16","text":"Uye akavaudza mufananidzo uyu akati, “Ivhu romumwe mupfumi rakabereka zvibereko zvakanaka."},{"book":"Ruka","chapter":"12","verse":"17","text":"Akafunga mumwoyo make akati, ‘Ndichaita seiko? Handina nzvimbo yokuchengetera zviyo zvangu.’"},{"book":"Ruka","chapter":"12","verse":"18","text":"“Ipapo akati, ‘Hezvino zvandichaita. Ndichaputsa matura angu ndigovaka makuru, uye imomo ndimo mandichaunganidza zviyo zvangu nezvinhu zvangu."},{"book":"Ruka","chapter":"12","verse":"19","text":"Uye ndichati kumweya wangu, “Iwe une zvinhu zvakawanda zvakanaka zvawakaunganidzirwa makore mazhinji. Zorora, udye, unwe uye ufare.” ’"},{"book":"Ruka","chapter":"12","verse":"20","text":"“Asi Mwari akati kwaari, ‘Iwe benzi, usiku huno chaihwo upenyu hwako huchatorwa kubva kwauri. Zvino ndianiko achatora zvawanga wazvigadzirira?’"},{"book":"Ruka","chapter":"12","verse":"21","text":"“Ndizvo zvichaitika kuna ani zvake anozviunganidzira pfuma asi asina kupfuma kuna Mwari.”"},{"book":"Ruka","chapter":"12","verse":"22","text":"Ipapo Jesu akati kuvadzidzi vake, “Naizvozvo ndinoti kwamuri, musafunganya pamusoro poupenyu hwenyu, kuti muchadyei, kana pamusoro pomuviri wenyu, kuti muchapfekei."},{"book":"Ruka","chapter":"12","verse":"23","text":"Upenyu hunopfuura zvokudya, uye muviri unopfuura zvokufuka."},{"book":"Ruka","chapter":"12","verse":"24","text":"Fungai nezvamakunguo nokuti haadyari kana kucheka, haana tsapi kana dura, asi Mwari anoapa zvokudya. Uye imi munopfuura shiri sei!"},{"book":"Ruka","chapter":"12","verse":"25","text":"Ndianiko kwamuri angawedzera awa imwe chete kuupenyu hwake nokufunganya?"},{"book":"Ruka","chapter":"12","verse":"26","text":"Sezvo musingagoni kuita chinhu chiduku ichi, seiko muchifunganya pamusoro pezvimwe?"},{"book":"Ruka","chapter":"12","verse":"27","text":"“Fungai maruva kuti anomera sei. Haabati kana kuruka, asi ndinoti kwamuri, kunyange naSoromoni mukubwinya kwake kwose haana kuzvipfekedza serimwe raaya."},{"book":"Ruka","chapter":"12","verse":"28","text":"Kana ariwo mashongedzero anoita Mwari uswa hwesango, huripo nhasi, uye mangwana huchikandwa mumoto, achakupfekedzai zvikuru sei, imi vokutenda kuduku!"},{"book":"Ruka","chapter":"12","verse":"29","text":"Musaisa mwoyo yenyu pane zvamuchadya kana kunwa; musafunganya pamusoro pazvo."},{"book":"Ruka","chapter":"12","verse":"30","text":"Nokuti vedzimwe ndudzi vanomhanyira zvinhu zvose zvakadaro, uye Baba venyu vanoziva kuti munoshayiwa izvozvo."},{"book":"Ruka","chapter":"12","verse":"31","text":"Asi tsvakai umambo hwavo, uye zvinhu zvose izvi zvichapiwawo kwamuri."},{"book":"Ruka","chapter":"12","verse":"32","text":"“Musatya henyu, imi kaboka kaduku, nokuti Baba venyu vakafadzwa nokukupai umambo."},{"book":"Ruka","chapter":"12","verse":"33","text":"Tengesai zvamunazvo mugopa varombo. Zviitirei zvikwama zvisingasakari, nepfuma isingaperi kudenga, kusina mbavha inoswedera pedyo uye kusina zvipfukuto zvinoparadza."},{"book":"Ruka","chapter":"12","verse":"34","text":"Nokuti pane pfuma yako, ndipo pachava nomwoyo wakowo."},{"book":"Ruka","chapter":"12","verse":"35","text":"“Zvishongedzei mugadzirire kushanda uye mwenje yenyu igare ichipfuta,"},{"book":"Ruka","chapter":"12","verse":"36","text":"savanhu vakarindira kudzoka kwatenzi wavo kubva kumuchato, kuitira kuti paanouya akagogodza, vagone kukurumidza kumuzarurira mukova."},{"book":"Ruka","chapter":"12","verse":"37","text":"Zvichava zvakanaka kuvaranda avo vachawanikwa natenzi wavo vakarindira paanodzoka. Ndinokuudzai chokwadi kuti achazvishongedza iye pachake kuti ashande, achaita kuti vagare patafura agouya avashandire."},{"book":"Ruka","chapter":"12","verse":"38","text":"Zvichava zvakanaka kuvaranda avo vachawanikwa natenzi wavo vakagadzirira, kunyange dai akauya nenguva yokurindira yechipiri kana yechitatu yousiku."},{"book":"Ruka","chapter":"12","verse":"39","text":"Asi nzwisisai izvi: kuti dai mwene weimba aiziva nguva inosvika mbavha, haaizotendera kuti imba yake ipazwe."},{"book":"Ruka","chapter":"12","verse":"40","text":"Nemiwo munofanira kugara makazvigadzirira, nokuti Mwanakomana woMunhu achauya nenguva yamusingamutarisiri.”"},{"book":"Ruka","chapter":"12","verse":"41","text":"Petro akati, “Ishe, munotaura mufananidzo uyu kwatiri here kana kuna vose?”"},{"book":"Ruka","chapter":"12","verse":"42","text":"Ishe akapindura akati, “Ndoupiko mutariri akachenjera, uye akatendeka, anoiswa natenzi wake pamusoro pavashandi kuti avape mugove wezvokudya zvavo nenguva yakafanira?"},{"book":"Ruka","chapter":"12","verse":"43","text":"Zvichava zvakanaka kumuranda uyo achawanikwa natenzi wake achiita izvozvo paanodzoka."},{"book":"Ruka","chapter":"12","verse":"44","text":"Ndinokuudzai chokwadi, kuti, achamugadza kuti ave mutariri wepfuma yake yose."},{"book":"Ruka","chapter":"12","verse":"45","text":"Asi ngatimboti muranda oti mumwoyo make, ‘Tenzi wangu anonoka kuuya,’ ipapo obva atanga kurova varandarume navarandakadzi, agotanga kudya nokunwa uye agodhakwa."},{"book":"Ruka","chapter":"12","verse":"46","text":"Tenzi womuranda uyo achauya pazuva raasingamutarisiri uye nenguva yaasingazivi. Achamubvambura-bvambura, agomuisa panzvimbo yavasingatendi."},{"book":"Ruka","chapter":"12","verse":"47","text":"“Muranda uyo anoziva kuda kwatenzi wake uye asingagadziriri kana kuita zvinodiwa natenzi wake acharohwa shamhu zhinji."},{"book":"Ruka","chapter":"12","verse":"48","text":"Asi munhu anenge asingazivi uye akaita zvinhu zvakafanira kurohwa, acharohwa shamhu shoma. Ani naani akapiwa zvizhinji, zvizhinji zvichatsvakwa kwaari; uye kuno uya akapiwa zvizhinji, zvizhinji kwazvo zvicharehwawo kubva kwaari."},{"book":"Ruka","chapter":"12","verse":"49","text":"“Ndakauya kuzobatidza moto panyika, uye ndinoshuva sei kuti dai wakabatidzwa kare!"},{"book":"Ruka","chapter":"12","verse":"50","text":"Asi ndino rubhabhatidzo rwandichapinda marwuri, uye ndinoshungurudzwa sei kusvikira ruchiitika!"},{"book":"Ruka","chapter":"12","verse":"51","text":"Munofunga kuti ndakauya kuzoisa rugare panyika here? Ndinoti kwamuri kwete, asi kuzopesanisa."},{"book":"Ruka","chapter":"12","verse":"52","text":"Kubva zvino vanhu vashanu mumhuri imwe vachapesana, vatatu vachirwa navaviri uye vaviri vachirwa navatatu."},{"book":"Ruka","chapter":"12","verse":"53","text":"Vachaparadzana, baba vachirwa nomwanakomana uye mwanakomana achipesana nababa, mai vachipesana nomuroora, muroora achipesana navamwene.”"},{"book":"Ruka","chapter":"12","verse":"54","text":"Akati kuvanhu vazhinji, “Pamunoona gore richikwira kumavirira, pakarepo munoti, ‘Kuchanaya,’ zvigoita saizvozvo."},{"book":"Ruka","chapter":"12","verse":"55","text":"Uye kana mhepo yezasi ichivhuvhuta, imi munoti, ‘Kuchapisa,’ zvoita saizvozvo."},{"book":"Ruka","chapter":"12","verse":"56","text":"Vanyengeri! Munoziva kududzira zvamunoona zvenyika nezvedenga. Munotadza sei kududzira nguva ino?"},{"book":"Ruka","chapter":"12","verse":"57","text":"“Munoregereiko kuzvitongera zvakarurama?"},{"book":"Ruka","chapter":"12","verse":"58","text":"Paunoenda nomudzivisi wako kumutongi wedzimhosva, edza zvakanyanya kuti muyanane muchiri munzira, kuti arege kukukwekweredzera kumutongi, uye mutongi agokuisa kumupurisa, mupurisa agokuisa mujeri."},{"book":"Ruka","chapter":"12","verse":"59","text":"Ndinoti kwauri, haungabudimo usati waripa sendi rokupedzisira.”"}]}