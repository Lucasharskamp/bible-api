{"data":[{"book":"Valumi","chapter":"16","verse":"1","text":"Nigana kummanyisa kwinu mlumbu witu Foibe ndi muhengaji wa msambi wa vandu vevakumsadika Kilisitu ku Kenkelea."},{"book":"Valumi","chapter":"16","verse":"2","text":"Mumpokelayi ndava ya BAMBU ngati chayikuvagana vandu va Chapanga. Mumpela utangatilu wowoha weigana kuhuma kwinu, muni mwene avatangatili vandu vamahele na nene mewawa."},{"book":"Valumi","chapter":"16","verse":"3","text":"Mumjambusai Plisika na Akula, vahenga lihengu vayangu mukumhengela Kilisitu Yesu,"},{"book":"Valumi","chapter":"16","verse":"4","text":"Vene vauyokili wumi wavi ndava ya kusangula wumi wangu. Nikuvasengula, lepi namwene ndu, nambu mewa misambi ya vandu vevakumsadika Kilisitu vangali Vayawudi."},{"book":"Valumi","chapter":"16","verse":"5","text":"Muvajambusa mewa msambi wa vandu vevakumsadika Kilisitu vevikonganeka munyumba yavi."},{"book":"Valumi","chapter":"16","verse":"6","text":"Mumjambusa Maliya mweakangamili kuhenga lihengu ndava ya nyenye."},{"book":"Valumi","chapter":"16","verse":"7","text":"Muvajambusa vayawudi vayangu vakina Andiloniki na Yunia, vevakungiwi mchifungu pamonga na nene, vene vimanyikana neju pagati ya vamitumi, kangi vavalongolil kuvya Vakilisitu kwakona nene."},{"book":"Valumi","chapter":"16","verse":"8","text":"Mumjambusa Ampiliato, mukozi wangu mganu mukuwungana na BAMBU."},{"book":"Valumi","chapter":"16","verse":"9","text":"Mumjambusa Ulubano, muhenga lihengu muyitu mukumhengela Kilisitu, mumjambusa mewa nkozi wangu Sitaku."},{"book":"Valumi","chapter":"16","verse":"10","text":"Mumjambusa Apele mwealangisi kusadika kwaki kwa Kilisitu. Muvajambusa voha vevavili kunyumba ya Alistobulo."},{"book":"Valumi","chapter":"16","verse":"11","text":"Mumjambusa Helodiana, mkolonjinji muyangu, muvajambusa vandu vevitama munyumba ya Nalikisi vevakumsadika BAMBU."},{"book":"Valumi","chapter":"16","verse":"12","text":"Mumjambusa Tilufena na Tilufosa vevikita lihengu la utumisi wa BAMBU, na nkozi wangu mganu Pelisi mweakitili gamahele ndava ya lihengu la BAMBU."},{"book":"Valumi","chapter":"16","verse":"13","text":"Mumjambusa Lufo, mundu mweahaguliwi amuhengela BAMBU, na nyina waki mweavili ngati nyina wangu mewawa."},{"book":"Valumi","chapter":"16","verse":"14","text":"Muvajambusa Asunikilito na Filegoni na Helima na Patiloba na Helime na valongo voha vevakumsadika Kilisitu vevavili pamonga nayu."},{"book":"Valumi","chapter":"16","verse":"15","text":"Mumjambusa Filologo na Yulia na Nelea na mlumbu waki na Olimpa pamonga na vandu voha va Chapanga vevavili pamonga nawu."},{"book":"Valumi","chapter":"16","verse":"16","text":"Mujambusanayi mwavene kwa uganu wa chikilisitu. Mewawa mwijambusiwa na misambi yoha ya vandu vevakumsadika Kilisitu."},{"book":"Valumi","chapter":"16","verse":"17","text":"Valongo vangu, nivayupa neju muvafiyula voha vevileta ulekenganu na kuvakita vandu vangi vagwai, kwa kuleka kulanda mawuliwu gemuwuliwi. Mujivika patali na vandu venavo,"},{"book":"Valumi","chapter":"16","verse":"18","text":"muni vandu ngati avo vanga muhengela Kilisitu BAMBU witu, nambu vakugahengele matumbu gavi, mu malovi ginu geginoga na makokoselu gegikulukisa kukonga mitima ya vandu vabwina."},{"book":"Valumi","chapter":"16","verse":"19","text":"Kila mundu ayuwini chemumuyidikili BAMBU na ndava ya yeniyo niheka ndava yinu. Nambu nigana muvyai na luhala mukukita gabwina, na mujibagula na mambu gahakau."},{"book":"Valumi","chapter":"16","verse":"20","text":"Chapanga mweileta uteke, yati akutitisula kanyata Setani pahi ya magendelu ginu."},{"book":"Valumi","chapter":"16","verse":"21","text":"Timoti, mhenga lihengu muyangu, akuvajambusa. Mewawa Lukio na Yasoni na Sosipita na vevavi vakolonjinji vayangu, vakuvajambusa."},{"book":"Valumi","chapter":"16","verse":"22","text":"Na nene Telitio, muyandika wa balua iyi ya Pauli, nikuvajambusa kwa liina la BAMBU."},{"book":"Valumi","chapter":"16","verse":"23","text":"Mkolonjinji wangu Gayo, pamonga na msambi wa vandu vevakumsadika Kilisitu voha vevikonganika kwaki, akuvajambusa. Elasito, mvika mashonga wa muji uwu, pamonga na Kwalito vakuvajambusa."},{"book":"Valumi","chapter":"16","verse":"24","text":"Ubwina wa BAMBU witu Yesu Kilisitu yivya na nyenye mwavoha. Ena. 16:24 Mumayandiku gangi msitali uwu uvi lepi"},{"book":"Valumi","chapter":"16","verse":"25","text":"Hinu timulumba Chapanga! Mwene ihotola kuvakangamalisa na kulandana na Lilovi la Bwina yenikokwisi ya Yesu Kilisitu na ugubukulo wa uchakaka wewafiyiki miyaka yamahele yeyipitili."},{"book":"Valumi","chapter":"16","verse":"26","text":"Nambu hinu, uchakaka wenuwo ugubukuliwi kwa njila ya mayandiku ga Vamlota va Chapanga, na kwa malagizu ga Chapanga wa magono goha geakitili gamanyikana kwa vandu va makabila goha, muni vasadikayi na kuyidakila."},{"book":"Valumi","chapter":"16","verse":"27","text":"Hinu kwa Chapanga ndu, ngamwene mweavi na luhala loha, uvya ukulu munjila ya Yesu Kilisitu magono goha gangali mwishu! Ena."}]}