{"data":[{"book":"1 Samuel","chapter":"19","verse":"1","text":"Saulo nowachone Jonathan ma wuode to gi jotije duto mondo gineg Daudi. To Jonathan nohero Daudi ahinya,"},{"book":"1 Samuel","chapter":"19","verse":"2","text":"mi nosieme niya, “Tangʼ, Saulo wuora manyo yo ma donegigo. Omiyo kiny gokinyi dhiyo ipondi kendo bed mana kuno."},{"book":"1 Samuel","chapter":"19","verse":"3","text":"Abiro dhi oko kendo anachungʼ but wuora machiegni gi kama ipondoeno. Abiro wuoyo kode kuomi kendo abiro nyisi gima ayudo.”"},{"book":"1 Samuel","chapter":"19","verse":"4","text":"Jonathan nowuoyo maber kuom Daudi ne Saulo, wuon mare, mowachone niya, “Ruoth kik itim marach ne jatichni Daudi; pok otimoni marach, to osemana konyi ahinya."},{"book":"1 Samuel","chapter":"19","verse":"5","text":"Noyie tho chiengʼ mane onego ja-Filistia. Jehova Nyasaye nokelo loch maduongʼ ne jo-Israel duto, ne ineno mine imor. Angʼo madimi itim marach ni ngʼama onge ketho ka Daudi kinege maonge gima omiyo?”"},{"book":"1 Samuel","chapter":"19","verse":"6","text":"Saulo nochiko ite ne wach Jonathan mi okwongʼore kowacho niya, “Akwongʼora gi nying Jehova Nyasaye mangima ni Daudi ok nonegi.”"},{"book":"1 Samuel","chapter":"19","verse":"7","text":"Omiyo Jonathan noluongo Daudi monyise weche duto mane giwacho. Nokele ir Saulo, mi Daudi nobedo gi Saulo kaka nosebet mokwongo."},{"book":"1 Samuel","chapter":"19","verse":"8","text":"Lweny nochako owuok kendo, mi Daudi nowuok modhi kedo gi jo-Filistia. Nonego ji mangʼeny ma joma odongʼ noringo oa."},{"book":"1 Samuel","chapter":"19","verse":"9","text":"To roho marach ma Jehova Nyasaye nomiyo thuolo nobiro kuom Saulo kama nobetie piny ei ode ka otingʼo tongʼe e lwete. Kane Daudi ne goyo nyatiti,"},{"book":"1 Samuel","chapter":"19","verse":"10","text":"Saulo notemo chwowe gi tongʼ mondo oriwe gi kor ot, to Daudi nolengʼe mi tongʼ nochwowo kor ot. Otienono Daudi notony maber modhi."},{"book":"1 Samuel","chapter":"19","verse":"11","text":"Saulo nooro ji mondo orit od Daudi kendo mondo onege gokinyi. To Mikal ma chi Daudi nosieme niya, “Ka ok iringo mi ikonyo ngimani otienoni to kiny nonegi.”"},{"book":"1 Samuel","chapter":"19","verse":"12","text":"Eka Mikal nogolo Daudi gie dirisa, mine oringo motony."},{"book":"1 Samuel","chapter":"19","verse":"13","text":"Eka Mikal nokawo gima opa mopiele e kitanda, moume gi law, bangʼe oketo yie diek moko e wiye."},{"book":"1 Samuel","chapter":"19","verse":"14","text":"Kane Saulo ooro ji mondo omak Daudi, Mikal nowacho niya, “Otuo.”"},{"book":"1 Samuel","chapter":"19","verse":"15","text":"Kendo Saulo nooro jogo mondo odogi one Daudi mowachonegi niya, “Keleuru ira ka utingʼe e kitandane mondo omi anege.”"},{"book":"1 Samuel","chapter":"19","verse":"16","text":"To ka jogo nodonjo negiyudo gima opa e kitanda, to yo ka wiye to oketie yie diek."},{"book":"1 Samuel","chapter":"19","verse":"17","text":"Saulo nowachone Mikal niya, “Angʼo momiyo iwuonda kama kiweyo jasika dhi matony?”"},{"book":"1 Samuel","chapter":"19","verse":"18","text":"Kane Daudi oseringo motony, ne odhi Rama ir Samuel mi onyise timbe duto ma Saulo osetimone. Eka en gi Samuel negidhi Nayoth ma gibet kuno."},{"book":"1 Samuel","chapter":"19","verse":"19","text":"Wach nochopo ne Saulo niya, “Daudi ni Nayoth e gwengʼ Rama”"},{"book":"1 Samuel","chapter":"19","verse":"20","text":"omiyo nooro ji mondo odhi omake. To kane gineno oganda jonabi ka koro wach ka gin gi Samuel kochungʼ kanyo kaka jatendgi Roho mar Nyasaye nomako joote Saulo ma gin bende negichako koro."},{"book":"1 Samuel","chapter":"19","verse":"21","text":"Nonyis Saulo wachno, mi nooro ji moko to gin bende ne gikoro. Eka Saulo nooro joote kendo mar adek, to gin bende negimedo mana koro."},{"book":"1 Samuel","chapter":"19","verse":"22","text":"Mogik en owuon nowuok modhi Rama ka nochopo e Soko maduongʼ man Seku. Nopenjo niya, “Ere Samuel gi Daudi?”"},{"book":"1 Samuel","chapter":"19","verse":"23","text":"Omiyo Saulo nodhi Nayoth e gwengʼ Rama. To en bende Roho mar Nyasaye nobiro kuome mi owuotho kokoro wach nyaka ochopo Nayoth."},{"book":"1 Samuel","chapter":"19","verse":"24","text":"Nogolo lepe mokoro wach e nyim Samuel. Nonindo kamano odiechiengʼ gotieno. Mano ema omiyo ji wacho niya, “Kare Saulo bende en achiel kuom jonabi?”"}]}