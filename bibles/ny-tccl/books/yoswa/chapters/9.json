{"data":[{"book":"Yoswa","chapter":"9","verse":"1","text":"Mafumu onse okhala kumadzulo kwa Yorodani atamva zimenezi pamodzi ndi mafumu okhala ku mayiko a ku mapiri, mu zigwa, mʼmbali mwa Nyanja yayikulu mpaka ku Lebanoni (mafumu a Ahiti, Aamori, Akanaani, Aperezi, Ahivi, ndi Ayebusi),"},{"book":"Yoswa","chapter":"9","verse":"2","text":"anapangana kuti achite nkhondo ndi Yoswa ndi Israeli."},{"book":"Yoswa","chapter":"9","verse":"3","text":"Koma Ahivi ena a ku Gibiyoni atamva zomwe Yoswa anachitira mizinda ya Yeriko ndi Ai,"},{"book":"Yoswa","chapter":"9","verse":"4","text":"anaganiza zochita zachinyengo. Anapita nasenzetsa abulu awo chakudya mʼmatumba akalekale ndiponso matumba a vinyo achikopa ongʼambikangʼambika."},{"book":"Yoswa","chapter":"9","verse":"5","text":"Anthuwa anavala nsapato zakutha ndi zazigamba ndiponso anavala sanza. Buledi wawo yense anali wowuma ndi wowola."},{"book":"Yoswa","chapter":"9","verse":"6","text":"Ndipo anapita kwa Yoswa ku msasa ku Giligala ndikumuwuza kuti, pamodzi ndi Aisraeli onse, “Ife tachokera ku dziko lakutali, ndipo tikufuna kuti muchite mgwirizano ndi ife.”"},{"book":"Yoswa","chapter":"9","verse":"7","text":"Koma Aisraeli anayankha Ahiviwo kuti, “Mwinatu inu mukukhala pafupi ndi ife. Tsono ife tingachite bwanji mgwirizano ndi inu?”"},{"book":"Yoswa","chapter":"9","verse":"8","text":"Iwo anati kwa Yoswa, “Ife ndife akapolo anu.”"},{"book":"Yoswa","chapter":"9","verse":"9","text":"Iwo anayankha kuti, “Akapolo anufe tachokera ku dziko lakutali chifukwa tamva za Yehova Mulungu wanu. Tamva mbiri yonse ya zimene Iye anachita ku Igupto,"},{"book":"Yoswa","chapter":"9","verse":"10","text":"ndi zonse zimene anachita kwa mafumu awiri a Aamori kummawa kwa Yorodani, mfumu Sihoni ya Hesiboni ndi Ogi mfumu ya Basani amene amalamulira ku Asiteroti."},{"book":"Yoswa","chapter":"9","verse":"11","text":"Tsono akuluakulu athu ndi onse amene akukhala mʼdziko lathu anati kwa ife. Tengani chakudya cha pa ulendo wanu. Pitani mukakumane nawo ndipo mukati kwa iwo, ‘Ife ndife akapolo anu, ndipo tikufuna kuti mugwirizane nafe za mtendere.’ ”"},{"book":"Yoswa","chapter":"9","verse":"12","text":"Buledi wathuyu anali wotentha pamene timanyamuka ku mudzi kubwera kwa inu. Koma tsopano taonani ali gwaa ndiponso wawola."},{"book":"Yoswa","chapter":"9","verse":"13","text":"Zikopa zimene tinathiramo vinyozi zinali zatsopano, koma taonani zathetheka. Zovala zathu ndi nsapato zathu zatha chifukwa cha kutalika kwa ulendo."},{"book":"Yoswa","chapter":"9","verse":"14","text":"Aisraeli anatengako chakudya chawo koma sanafunse kwa Yehova."},{"book":"Yoswa","chapter":"9","verse":"15","text":"Choncho Yoswa anapangana nawo za mtendere kuti sadzawapha, ndipo atsogoleri a gulu anavomereza pochita lumbiro."},{"book":"Yoswa","chapter":"9","verse":"16","text":"Patatha masiku atatu atachita mgwirizano wa mtendere ndi Agibiyoni, Aisraeli anamva kuti anali anansi awo, anthu amene amakhala nawo pafupi."},{"book":"Yoswa","chapter":"9","verse":"17","text":"Tsono Aisraeli ananyamuka ulendo ndipo tsiku lachitatu anafika ku mizinda ya Gibiyoni, Kefira, Beeroti ndi Kiriati-Yearimu."},{"book":"Yoswa","chapter":"9","verse":"18","text":"Koma Aisraeli sanawaphe anthuwo chifukwa atsogoleri awo anali atalonjeza mʼdzina la Yehova Mulungu wa Israeli za Agibiyoniwo."},{"book":"Yoswa","chapter":"9","verse":"19","text":"Koma atsogoleriwo anayankha kuti, “Ife tinawalonjeza mʼdzina la Yehova, Mulungu wa Israeli, ndipo tsopano sitingawaphe."},{"book":"Yoswa","chapter":"9","verse":"20","text":"Chimene tidzachita nawo ndi ichi: Tidzawasiya akhale ndi moyo kuti mkwiyo wa Yehova usatigwere chifukwa chophwanya lonjezo limene tinawalonjeza.”"},{"book":"Yoswa","chapter":"9","verse":"21","text":"Anapitiriza kunena kuti “Asiyeni akhale ndi moyo, komabe akhale otidulira mitengo ndi kutitungira madzi ogwiritsa ntchito pa chipembedzo.” Lonjezo la atsogoleriwo linasungidwa."},{"book":"Yoswa","chapter":"9","verse":"22","text":"Kenaka Yoswa anayitanitsa Agibiyoni aja nawafunsa kuti, “Chifukwa chiyani inu munatinyenga ponena kuti mumachokera kutali pamene zoona zake nʼzoti mumakhala pafupi pomwe pano?"},{"book":"Yoswa","chapter":"9","verse":"23","text":"Tsopano popeza mwachita izi, Mulungu wakutembererani ndipo palibe wina mwa inu amene akhale mfulu. Nthawi zonse inu muzidzatidulira nkhuni ndi kutitungira madzi ku Nyumba ya Yehova.”"},{"book":"Yoswa","chapter":"9","verse":"24","text":"Iwo anayankha Yoswa kuti, “Ife akapolo anufe tinachita zimenezi chifukwa tinamva bwino lomwe kuti Yehova Mulungu wanu analamula Mose mtumiki wake kuti adzakupatsani dziko lonseli ndi kuti anthu onse okhalamo adzaphedwe. Tsono ife tinachita mantha aakulu ndipo tinachita zimenezi pofuna kupulumutsa miyoyo yathu."},{"book":"Yoswa","chapter":"9","verse":"25","text":"Tsopanotu ife tili mʼmanja mwanu, ndipo inu chitani nafe monga kukukomerani.”"},{"book":"Yoswa","chapter":"9","verse":"26","text":"Tsono Yoswa anawapulumutsa mʼmanja mwa Aisraeli ndipo sanawaphe."},{"book":"Yoswa","chapter":"9","verse":"27","text":"Kuyambira tsiku limenelo Agibiyoni aja anasanduka odula nkhuni zaguwa lansembe la Yehova ndiponso otunga madzi. Mpaka lero lino iwo akuchitabe zimenezi kulikonse kumene Yehova anasankha."}]}