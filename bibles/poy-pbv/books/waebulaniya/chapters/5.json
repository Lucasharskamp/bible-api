{"data":[{"book":"Waebulaniya","chapter":"5","verse":"1","text":"Kila mtambika mkulu kasyagulitwi pakati pa wantu, katulwa kugolokera lihengu lya kutendera vitwatira vya Mlungu toziya ya wantu, kulaviya mafupu na tambiku toziya ya vidoda."},{"book":"Waebulaniya","chapter":"5","verse":"2","text":"Toziya mweni kawera legulegu muvitwatira, kaweza kuwatendera kwa lusungu walii yawamana ndiri shintu na yawatenda vidoda."},{"book":"Waebulaniya","chapter":"5","verse":"3","text":"Toziya mweni kaweriti legulegu kalaviya tambiku kwa ajili ya vidoda vyakuwi ntambu yakalaviya tambiku kwa ajili ya wantu wamonga."},{"book":"Waebulaniya","chapter":"5","verse":"4","text":"Kwahera muntu yakaweza kulipanana ligoya kaweri mtambika mkulu, kila mtambika mkulu kasyagulwa na Mlungu ntambu yakaweriti Aruni."},{"book":"Waebulaniya","chapter":"5","verse":"5","text":"Ntambu iraa ayi na Kristu Mlopoziya kalitolera mweni ndiri ligoya lya kuwera Mtambika Mkulu, kumbiti Mlungu kamsyagula na kumgambira."},{"book":"Waebulaniya","chapter":"5","verse":"6","text":"Katakuliti viraa pahala pamonga, “Gwenga gwa mtambika gwa mashaka goseri, handa utambika wa Melikizedeki.”"},{"book":"Waebulaniya","chapter":"5","verse":"7","text":"Yesu pakaweriti kankulikala pasipanu, kwa kulila kukulu na masozi, kaluwiti na kulonga shondi kwa Mlungu kaweriti na uwezu wa kumlopoziya mukuhowa na yomberi kamupikiniriti toziya kaweriti kankumpikinira."},{"book":"Waebulaniya","chapter":"5","verse":"8","text":"Tembera kaweriti Mwana gwa Mlungu, kalifunditi kujimira kwa njira yakutabika."},{"book":"Waebulaniya","chapter":"5","verse":"9","text":"Na pakasokiti muupeleru wa galii yakalagaliritwi, kawera shanjiru sha ulopoziya wa mashaka goseri kwa woseri yawamjimira."},{"book":"Waebulaniya","chapter":"5","verse":"10","text":"Na Mlungu kalonga handa, “Gwenga ndo mtambika mkulu gambira utambika wa Melikizedeki.”"},{"book":"Waebulaniya","chapter":"5","verse":"11","text":"Twana gavuwa ga kutakula ga vitwatira avi, kumbiti vikamala kuwalongolera, toziya mwenga muwera waleri kuvimana."},{"book":"Waebulaniya","chapter":"5","verse":"12","text":"Kwa shipindi ashi mwenga mfiruwa kuwera kala wafunda, kumbiti mwankufiruwa muweri na muntu gwa kuwafunda kayi mafundu ga kwanja ga visoweru vya Mlungu, mgalambuka kayi kuwera wantu wa kukonkaziwa maweri pa shiboga shikamala."},{"book":"Waebulaniya","chapter":"5","verse":"13","text":"Kila yakafiruwa kulanda maweri ndo kankali mwananguta, kavimana ndiri mafundu gagamfiriziya Mlungu ndo shishi."},{"book":"Waebulaniya","chapter":"5","verse":"14","text":"Kumbiti shiboga shikamala ndo sha wantu wakulu, yawalifunditi kwa vitendu kuvimana madoda na maheri."}]}