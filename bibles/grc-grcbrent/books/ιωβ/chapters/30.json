{"data":[{"book":"ΙΩΒ","chapter":"30","verse":"1","text":"Νυνὶ δὲ κατεγέλασάν μου ἐλάχιστοι, νῦν νουθετοῦσί με ἐν μέρει, ὧν ἐξουδένουν τοὺς πατέρας αὐτῶν, οὓς οὐχ ἡγησάμην ἀξίους κυνῶν τῶν ἐμῶν νομάδων."},{"book":"ΙΩΒ","chapter":"30","verse":"2","text":"Καί γε ἰσχὺς χειρῶν αὐτῶν ἱνατί μοι; ἐπʼ αὐτοὺς ἀπώλετο συντέλεια."},{"book":"ΙΩΒ","chapter":"30","verse":"3","text":"Ἐν ἐνδείᾳ καὶ λιμῷ ἄγονος, οἱ φεύγοντες ἄνυδρον ἐχθὲς συνοχὴν καὶ ταλαιπωρίαν."},{"book":"ΙΩΒ","chapter":"30","verse":"4","text":"Οἱ περικυκλοῦντες ἄλιμα ἐπὶ ἠχοῦντι, οἵτινες ἄλιμα ἦν αὐτῶν τὰ σῖτα, ἄτιμοι δὲ καὶ πεφαυλισμένοι, ἐνδεεῖς παντὸς ἀγαθοῦ, οἳ καὶ ῥὶζας ξύλων ἐμασσῶντο ὑπὸ λιμοῦ μεγάλου."},{"book":"ΙΩΒ","chapter":"30","verse":"5","text":"Ἐπανέστησάν μοι κλέπται,"},{"book":"ΙΩΒ","chapter":"30","verse":"6","text":"ὧν οἱ οἶκοι αὐτῶν ἦσαν τρῶγλαι πετρῶν·"},{"book":"ΙΩΒ","chapter":"30","verse":"7","text":"Ἀναμέσον εὐήχων βοήσονται οἳ ὑπὸ φρύγανα ἄγρια διῃτῶντο."},{"book":"ΙΩΒ","chapter":"30","verse":"8","text":"Ἀφρόνων υἱοὶ καὶ ἀτίμων, ὄνομα καὶ κλέος ἐσβεσμένον ἀπὸ γῆς."},{"book":"ΙΩΒ","chapter":"30","verse":"9","text":"Νυνὶ δὲ κιθάρα ἐγώ εἰμι αὐτῶν, καὶ ἐμὲ θρύλλημα ἔχουσιν."},{"book":"ΙΩΒ","chapter":"30","verse":"10","text":"Ἐβδελύξαντο δέ με ἀποστάντες μακρὰν, ἀπὸ δὲ τοῦ προσώπου μου οὐκ ἐφείσαντο πτύελον."},{"book":"ΙΩΒ","chapter":"30","verse":"11","text":"Ἀνοίξας γὰρ φαρέτραν αὐτοῦ ἐκάκωσέ με, καὶ χαλινὸν τοῦ προσώπου μου ἐξαπέστειλεν."},{"book":"ΙΩΒ","chapter":"30","verse":"12","text":"Ἐπὶ δεξιῶν βλαστοῦ ἐπανέστησαν, πόδα αὐτῶν ἐξέτειναν, καὶ ὡδοποίησαν ἐπʼ ἐμὲ· τρίβους ἀπωλείας αὐτῶν."},{"book":"ΙΩΒ","chapter":"30","verse":"13","text":"Ἐξετρίβησαν τρίβοι μου, ἐξέδυσαν γάρ μου τὴν στολήν·"},{"book":"ΙΩΒ","chapter":"30","verse":"14","text":"βέλεσιν αὐτοῦ κατηκόντισέ με. Κέκριται δέ μοι ὡς βούλεται, ἐν ὀδύναις πέφυρμαι."},{"book":"ΙΩΒ","chapter":"30","verse":"15","text":"Ἐπιστρέφονταί μου αἱ ὀδύναι, ᾤχετό μου ἡ ἐλπὶς ὥσπερ πνεῦμα, καὶ ὥσπερ νέφος ἡ σωτηρία μου."},{"book":"ΙΩΒ","chapter":"30","verse":"16","text":"Καὶ νῦν ἐπʼ ἐμὲ ἐκχυθήσεται ἡ ψυχή μου, ἔχουσιν δέ με ἡμέραι ὀδυνῶν."},{"book":"ΙΩΒ","chapter":"30","verse":"17","text":"Νυκτὶ δέ μου τὰ ὀστᾶ συγκέχυται, τὰ δὲ νεῦρά μου διαλέλυται."},{"book":"ΙΩΒ","chapter":"30","verse":"18","text":"Ἐν πολλῇ ἰσχύϊ ἐπελάβετό μου τῆς στολῆς, ὥσπερ τὸ περιστόμιον τοῦ χιτῶνός μου περιέσχε με."},{"book":"ΙΩΒ","chapter":"30","verse":"19","text":"Ἥγησαι δέ με ἴσα πηλῷ, ἐν γῇ καὶ σποδῷ μου ἡ μερίς."},{"book":"ΙΩΒ","chapter":"30","verse":"20","text":"Κέκραγα δὲ πρὸς σὲ καὶ οὐκ ἀκούεις μου, ἔστησαν δὲ καὶ κατενόησάν με."},{"book":"ΙΩΒ","chapter":"30","verse":"21","text":"Ἐπέβησαν δέ μοι ἀνελεημόνως, χειρὶ κραταιᾷ με ἐμαστίγωσας."},{"book":"ΙΩΒ","chapter":"30","verse":"22","text":"Ἔταξας δέ με ἐν ὀδύναις, καὶ ἀπέῤῥιψάς με ἀπὸ σωτηρίας."},{"book":"ΙΩΒ","chapter":"30","verse":"23","text":"Οἶδα γὰρ ὅτι θάνατός με ἐκτρίψει, οἰκία γὰρ παντὶ θνητῷ γῆ."},{"book":"ΙΩΒ","chapter":"30","verse":"24","text":"Εἰ γὰρ ὄφελον δυναίμην ἐμαυτὸν χειρώσασθαι, ἢ δεηθείς γε ἑτέρου, καὶ ποιήσει μοι τοῦτο."},{"book":"ΙΩΒ","chapter":"30","verse":"25","text":"Ἐγὼ δὲ ἐπὶ παντὶ ἀδυνάτῳ ἔκλαυσα, ἐστέναξα ἰδὼν ἄνδρα ἐν ἀνάγκαις·"},{"book":"ΙΩΒ","chapter":"30","verse":"26","text":"ἐγὼ δὲ ἐπέχων ἀγαθοῖς, ἰδοὺ συνήντησάν μοι μᾶλλον ἡμέραι κακῶν."},{"book":"ΙΩΒ","chapter":"30","verse":"27","text":"Ἡ κοιλία μου ἐξέζεσε καὶ οὐ σιωπήσεται, προέφθασάν με ἡμέραι πτωχείας."},{"book":"ΙΩΒ","chapter":"30","verse":"28","text":"Στένων πεπόρευμαι ἄνευ φιμοῦ, ἕστηκα δὲ ἐν ἐκκλησίᾳ κεκραγώς."},{"book":"ΙΩΒ","chapter":"30","verse":"29","text":"Ἀδελφὸς γέγονα σειρήνων, ἑταῖρος δὲ στρουθῶν."},{"book":"ΙΩΒ","chapter":"30","verse":"30","text":"Τὸ δὲ δέρμα μου ἐσκότωται μεγάλως, τὰ δὲ ὀστᾶ μου ἀπὸ καύματος."},{"book":"ΙΩΒ","chapter":"30","verse":"31","text":"Ἀπέβη δὲ εἰς πένθος μου ἡ κιθάρα, ὁ δὲ ψαλμός μου εἰς κλαυθμὸν ἐμοί."}]}