{"data":[{"book":"1 Mose","chapter":"33","verse":"1","text":"Yakob pagyaa nʼani hunuu sɛ Esau ne ne mmarima ahanan a wɔka no ho firi akyirikyiri reba. Enti, ɔkyekyɛɛ ne mma no mu maa Lea, Rahel ne nʼasomfoɔ baanu no."},{"book":"1 Mose","chapter":"33","verse":"2","text":"Ɔmaa asomfoɔ no ne wɔn mma dii ɛkan. Lea ne ne mma nso dii hɔ. Ɛnna Rahel ne ne ba Yosef nso dii akyire."},{"book":"1 Mose","chapter":"33","verse":"3","text":"Yakob deɛ, ɔdii wɔn anim. Ɔreyɛ abɛn ne nua Esau no, ɔbɔɔ ne mu ase mprɛnson."},{"book":"1 Mose","chapter":"33","verse":"4","text":"Esau tuu mmirika kɔhyiaa Yakob, yɛɛ no atuu. Ɔbam Yakob, fee nʼano. Na wɔn baanu nyinaa suiɛ."},{"book":"1 Mose","chapter":"33","verse":"5","text":"Afei, Esau maa nʼani so hunuu mmaa no ne mmɔfra no. Ɔbisaa Yakob sɛ, “Yeinom yɛ ɛhefoɔ?”"},{"book":"1 Mose","chapter":"33","verse":"6","text":"Afei, Yakob asomfoɔ ne wɔn mma twe bɛn Esau bɛkotoo no."},{"book":"1 Mose","chapter":"33","verse":"7","text":"Saa ara na Lea ne ne mma nso bɛkotoo no. Afei, Yosef ne ne maame Rahel nso ba bɛkotoo no."},{"book":"1 Mose","chapter":"33","verse":"8","text":"Esau bisaa sɛ, “Nnwan ne anantwie ne mmoa bebrebe a wɔsa so reba yi nso, aseɛ ne sɛn?”"},{"book":"1 Mose","chapter":"33","verse":"9","text":"Nanso, Esau sere buaa no sɛ, “Me nua, mewɔ saa mmoa yi bebree ma ɛboro so. Enti, fa deɛ wode rebrɛ me yi ka wo deɛ ho.”"},{"book":"1 Mose","chapter":"33","verse":"10","text":"Yakob kaa sɛ, “Dabi, sɛ woagye me fɛ so deɛ a, mesrɛ wo, gye akyɛdeɛ a mede rebrɛ wo yi. Nokorɛ ni, ɛsiane sɛ wogyee me ɔdɔ so enti, mehunuu wʼanim no, na ayɛ me sɛdeɛ mahunu Onyankopɔn anim."},{"book":"1 Mose","chapter":"33","verse":"11","text":"Mesrɛ wo, gye mʼakyɛdeɛ a mede rebrɛ wo yi, ɛfiri sɛ, Awurade adom me ama mayɛ ɔdefoɔ.” Esiane sɛ Yakob kɔɔ so srɛɛ no ara sɛ ɔnnye nʼakyɛdeɛ no enti, Esau gyeeɛ."},{"book":"1 Mose","chapter":"33","verse":"12","text":"Afei, Esau kaa sɛ, “Ma yɛnkɔ. Yɛbɛdi mo anim ne mo akɔ.”"},{"book":"1 Mose","chapter":"33","verse":"13","text":"Nanso, Yakob buaa no sɛ, “Me wura ankasa nim sɛ, mmɔfra no bi susua. Ɛsɛ sɛ mehwɛ anantwie ne nnwan ne mmoa a wɔawowo no nso ka wɔn so brɛoo. Sɛ meka wɔn so den ɛda koro pɛ mpo a, wɔn nyinaa bɛwuwu."},{"book":"1 Mose","chapter":"33","verse":"14","text":"Enti, me wura, di yɛn ɛkan na yɛne nyɛmmoa no bɛdi wʼakyi nkakrankakra abɛto wo wɔ Seir.”"},{"book":"1 Mose","chapter":"33","verse":"15","text":"Enti, Esau kaa sɛ, “Anyɛ bi koraa no, ma mennya me mmarima na wɔnni wʼanim, mmɔ wo ho ban.”"},{"book":"1 Mose","chapter":"33","verse":"16","text":"Enti, ɛda no ara, Esau sane nʼakyiri kɔɔ Seir."},{"book":"1 Mose","chapter":"33","verse":"17","text":"Nanso, Yakob deɛ, ɔkɔɔ Sukot kɔsisii ne ntomadan, pɛɛ baabi a ne mmoa no nso bɛda, de hɔ yɛɛ nʼatenaeɛ. Ɛno enti na wɔfrɛ saa beaeɛ hɔ Sukot, a asekyerɛ ne Asese no."},{"book":"1 Mose","chapter":"33","verse":"18","text":"Yakob firii Paddan-Aram no, ɔkɔduruu Sekem kuro a ɛwɔ Kanaan asase so asomdwoeɛ mu."},{"book":"1 Mose","chapter":"33","verse":"19","text":"Yakob tɔɔ asase a ɔtenaa so no nnwetɛ mpɔ ɔha firii Sekem agya Hamor mma nkyɛn."},{"book":"1 Mose","chapter":"33","verse":"20","text":"Wɔsii afɔrebukyia wɔ hɔ, too saa afɔrebukyia no edin El-Elohe-Israel, a asekyerɛ ne Onyankopɔn, Israel Onyankopɔn Afɔrebukyia."}]}