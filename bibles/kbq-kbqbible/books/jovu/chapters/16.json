{"data":[{"book":"Jovu","chapter":"16","verse":"1","text":"Hagi Jopu'a anante Elifasine ruga'amokizmia amanage huno kezmirera kenona hu'ne,"},{"book":"Jovu","chapter":"16","verse":"2","text":"Rama'a zupa ama ana nanekea antahi'na oanagi, magore huno ama ana nanekema hazazamo'a naza osutfa nehigeta tamasunkura hunonantaze."},{"book":"Jovu","chapter":"16","verse":"3","text":"Hanki nazeri amuhoma hu nanekema nehazana taganeta omanigahazo? Na'a nehigeta kea huvava huta nevaze?"},{"book":"Jovu","chapter":"16","verse":"4","text":"Hanki nagrama huaza huta tamagrama knafima manizasina, tamagrama nehazaza hu'na kefintira tamazeri haviza nehu'na nagena rusine."},{"book":"Jovu","chapter":"16","verse":"5","text":"Hianagi nagrama huazama huta tamagra knafima manizasina, nagra tamazeri hanavetikea huneramugetma fru hutma manizasine."},{"book":"Jovu","chapter":"16","verse":"6","text":"Hianagi nagra'ama naguvazi kazigati kema huampi, kema osu'ma manuampi, ana avamenteke knazanimo'a vagaore meno nevie."},{"book":"Jovu","chapter":"16","verse":"7","text":"Tamagerfa huno Anumzamo'a mika hanaveni'a erinetreno, naga'ni'a mika zamahe vaganere."},{"book":"Jovu","chapter":"16","verse":"8","text":"Ana nehuno nazeri havizantfa higeno, navufgamo'a zaferina'nire akamare'ne. E'ina'ma hia zama vahe'mo'zama nege'za kumi hu'nea zamofo nona'a knazana e'nerie hu'za hu'naze."},{"book":"Jovu","chapter":"16","verse":"9","text":"Anumzamo'a tusi arimpa ahenenanteno nagrira nazeri haviza hu'ne. Agra tusi rimpagu nehuno avera aninkreki nehuno, avua anteno nenageno nage raponeno nenage."},{"book":"Jovu","chapter":"16","verse":"10","text":"Hanki vahe'mo'za zamagira renagate nenamiza, nameragente rupro hunenamiza, huhaviza hunante'za eri mago hu'za ha'rarenante'naze."},{"book":"Jovu","chapter":"16","verse":"11","text":"Anumzamo'a kumi vahetmimofo zamazampi navrente'ne. Hanki Agra nazeriteno kefo avu'ava'ma nehaza vahe'mokizmi matevu zami'ne."},{"book":"Jovu","chapter":"16","verse":"12","text":"Hanki korapara hakare'a zamo'a knare huno me'nege'na knare hu'na mani'noanagi, Anumzamo'a nanankente navazu huno nazeri taganavazi'ne. E'ina nehuno nazeri haviza hunaku hankogna huno nazeri oti'ne."},{"book":"Jovu","chapter":"16","verse":"13","text":"Ana hige'za kevema nahe vahe'mo'za manigaginante'naze. E'ina hu'nazageno Anumzamo'a asunkura huonanteno kevea nenahegeno, navinompafi timo'a mopafina herafi neramie."},{"book":"Jovu","chapter":"16","verse":"14","text":"Hanki Anumzamo'a mago zupa natrege'na amnea omani'noanki, sondia vahe'mo'zama ha' vahe'ma nezmahazaza huno maka zupa naheva naheva huno tusi kano nenamie."},{"book":"Jovu","chapter":"16","verse":"15","text":"Hagi nagra nasunku nehu'na kopra beki kukena hati'na nentanina, navufga rama nehua zana atrogeno kugusopafi evurami'ne."},{"book":"Jovu","chapter":"16","verse":"16","text":"Hagi zavi'ma netogeno'a, navugosamo'a korankifa nehegeno, navumo'a finigu ahe'ne."},{"book":"Jovu","chapter":"16","verse":"17","text":"Hianagi nagra mago hazenkea osu'noanki, fatgo hu'na nunamuna nehue."},{"book":"Jovu","chapter":"16","verse":"18","text":"Hagi mopamoka korani'a refira otenegeno, nagrama knama enerua zankura koranimo'a krafagea huno vino."},{"book":"Jovu","chapter":"16","verse":"19","text":"Hagi meninena ko, nagri'ma huama'ma huno tamage nehie huno'ma huama'ma hunantesia vahera monafinka mani'ne. Nagri'ma nahokeno nanekema hu' vahera manisga huno anagamu mani'ne."},{"book":"Jovu","chapter":"16","verse":"20","text":"Hagi aronenimo'za huhaviza hunenantazage'na Anumzanimofontega nunamuna hu'na zavira atevava nehue."},{"book":"Jovu","chapter":"16","verse":"21","text":"Hagi nagri'ma navenesiana Anumzane nagri amu'nompina mago vahe mani'neno nagri nagira erino Anumzanena nanekea haniegu nehue."},{"book":"Jovu","chapter":"16","verse":"22","text":"Na'ankure nagrama fri'nama fri vahe kumategama nevuna, ete omesua kafua osi'a me'ne."}]}