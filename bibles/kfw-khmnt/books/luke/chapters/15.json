{"data":[{"book":"Luke","chapter":"15","verse":"1","text":"Nisuokhat rampar kakhoom ngaili manukaroon ngai'n Jisu chong inngaisik ah inheiwa. Luk 5:29,30"},{"book":"Luke","chapter":"15","verse":"2","text":"Halli Pharisee ngaili Dan karu ngai'n nemnum inleiti, “Hiwa mi in manu karoonngai idonle inruoiya inmanile aleibaksuom!”"},{"book":"Luke","chapter":"15","verse":"3","text":"Khawajarra Jisu'n hiwa minkhinahi inmani diang aleirilpi."},{"book":"Luke","chapter":"15","verse":"4","text":"“Etichu miring inkhat in keelngam rajakhat aneiya inmani karra inkhat aminmang inchu, angme ama'n athosik? Ama'n soomkuo leikuo ngaikha sachik billa data keelngam kamangkha amumaklaiseng kaentok simakniabe?"},{"book":"Luke","chapter":"15","verse":"5","text":"Halli ama'n khawa amu phakhan, roktheiya adarkhoiya ada,"},{"book":"Luke","chapter":"15","verse":"6","text":"halli inntiang achoiya akirphakhan, asappui ngaili indiang inwaipui ngaikha koita inmani diang atisik, kamang keelngam kha kei'n kamujei, keile roksuomrui!"},{"book":"Luke","chapter":"15","verse":"7","text":"Hiwa angnga, kei'n nangnidiang kanati, malung thuulsik arei kaommak mi kadik soomkuo leikuo ngai neek ah, manu karoon miring inkhat in malung athuul phakhan marwaanna kheella rokna omsik eii."},{"book":"Luke","chapter":"15","verse":"8","text":"“Kha emakli numeisa inkhat in dangkapum soom neili ama'n inkhatkha aminmang inle, ama'n sariakmei kha minkaita khat-um inn kha phiatta amumaklaiseng takkachangnga amun rakip ah ratokmak niabe?"},{"book":"Luke","chapter":"15","verse":"9","text":"Halli ama'n amu phakhan, asappui ngaili indiang inwaipui ngaikha akoichunna inmani diang aleiti, ‘Kiminmang dangkapum kha kamujei, keile roksuomrui!’"},{"book":"Luke","chapter":"15","verse":"10","text":"Hiwa angnga kei'n nangnidiang kanati, manukaroon miring inkhat in amalung ahongthuul phakhan, Pathian tirton ngai'n inroksik eii.”"},{"book":"Luke","chapter":"15","verse":"11","text":"Halli Jisu'n aleitinook, “Miring inkhat sapa inni kanei aleiom."},{"book":"Luke","chapter":"15","verse":"12","text":"Naipangpa'n apa diang aleiti, ‘Pa, kei kachansik kasuok neinaak ngaikha napetaro,’ halli ama'n aneinaak ngaikha inmani diang aleisempi."},{"book":"Luke","chapter":"15","verse":"13","text":"Nikhuo sootlekleiya neipangpa'n ama achangsik kasouk ngaikha khoomchunna ram kalaak inkhattiang aleisi, khawakhan ama'n neinaak rakip kathamak lamma aminheksuojei."},{"book":"Luke","chapter":"15","verse":"14","text":"Khawasuoli ineirakip aminheksuo phakhan, khawa ramsuungnga bukawaang ahong suokjei, halli ama'n iteii leineimakjei."},{"book":"Luke","chapter":"15","verse":"15","text":"Khawajarra ama'n khawa ramsuungnga kaleiom miring inkhat diang juokabeiya, khawa naipa khan wokdoonna munna ama kha wok kakhaal sik-ah aleiminsi."},{"book":"Luke","chapter":"15","verse":"16","text":"Halli tuteii innum amadiang baksik leipemuwa, ama'n wok ngai'n inbak bukhan awon aleiminsip zootjei."},{"book":"Luke","chapter":"15","verse":"17","text":"Takkha ama'n atheinuo beiya alei inmudong, ‘Kapa'n chuon kathosik-ah ida suok angjet ngaisik ah baksik inliak bu ada, takkha kei'n hiwahin wonchaamma kathisik ka-ejeii!"},{"book":"Luke","chapter":"15","verse":"18","text":"Kei'n intheikata kapa koolla sikata, halli kei'n amadiang katisik eii, “Kapa, kei'n Pathian khat-um nangdiang manu kathojei."},{"book":"Luke","chapter":"15","verse":"19","text":"Keihi nang nasapa tisik rahoi suokmongjei; keihi nangdiang sial kalousik suok inkhat angnga nadaro.” ’"},{"book":"Luke","chapter":"15","verse":"20","text":"Khawasuoli ama'n intheiya apa koolla aleisi."},{"book":"Luke","chapter":"15","verse":"21","text":"Asapa'n aleiti, ‘Kapa,’ ‘Kei'n Pathian li nangdiang manu kathojei, keihi nasapa tisik rahoi suokmongjei.’"},{"book":"Luke","chapter":"15","verse":"22","text":"Takkha apa'n suok ngaidiang aleitipi, ‘Innottheiya!’ ‘Retruo katha khetkha heichoi inlang ama kha minlukru, halli akutkhan kutsabi mintiangru, akeiya kekok milukru,"},{"book":"Luke","chapter":"15","verse":"23","text":"han sarat tuoiteii kanool khetkha heichoi inlang juothatru halli eini'n rokpuirui."},{"book":"Luke","chapter":"15","verse":"24","text":"Tichu kei kasapa hi kathi makheiya kahongringnook ejei, ama hi kamangkha eii, halli nimunook ejei,’ khale inruoiya inmani'n karokpui inleiphut.”"},{"book":"Luke","chapter":"15","verse":"25","text":"“Khawa phakhan asapa upapa kha leiya aleiom, ama'n a-inn ahong naipha khan khuonglidar khat-um laamsiam rasa aleijet."},{"book":"Luke","chapter":"15","verse":"26","text":"Halli ama'n suok inkhat akoiya aleirakel, ‘Angme kasuokjei?’"},{"book":"Luke","chapter":"15","verse":"27","text":"Halli suokpa'n aleimasang, ‘Nang nanaipa kha ahongkirnook ah,’ ‘Napa'n kahoi kadamma amunook jarra saraat tuoiteii kanool inkha athatpijei.’"},{"book":"Luke","chapter":"15","verse":"28","text":"Halli ama'n araangtheiya inna luutsik leizootmakjei, apa'n aheisuok ah ama kha insuungnga heiluutro tia aleimatheem."},{"book":"Luke","chapter":"15","verse":"29","text":"Takkha ama'n apadiang aleimasang, ‘Enro, kum angjet nang nasuok ka-angnga sepa katho halli nang nachongkha rakaanmong, kha e-innum kei kasappui ngaile roknasik-ah nang in keeltei inkhat-um angtik niteii nalape ngaimakche."},{"book":"Luke","chapter":"15","verse":"30","text":"Takkha hiwa nasapa'n zool-inthai ngaile naneinaak rakip aminmangnga heikir lichu ama sik-ah saraat tuoiteii kanool inkhat nathatpi!’"},{"book":"Luke","chapter":"15","verse":"31","text":"Halli apa'n amadiang aheiti, ‘Sapa,’ ‘Nangchu keile apha rakip niomsuom, halli ang rakip kei i-nei ngaihi nang nata eii."},{"book":"Luke","chapter":"15","verse":"32","text":"Eini'n kahoi nithoa nirokpuisik adik, ajarchu nanai pahi leikathi ejei, halli ahong ringnookjei, amahi aleimangjei takkha nimunook ejei.’ ”"}]}