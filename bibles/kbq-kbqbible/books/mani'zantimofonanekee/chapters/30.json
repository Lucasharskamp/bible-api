{"data":[{"book":"Mani'zanti mofo nanekee","chapter":"30","verse":"1","text":"Ama'na nanekea, Jake nemofo, Aguri Itielintegane Ukalintega huama huno kre zanami'nea naneke."},{"book":"Mani'zanti mofo nanekee","chapter":"30","verse":"2","text":"Tamage nagra mago'a vahe'mo'zama nehaza havizana agatere'na havizantfa nehu'na, vahe'mo'zama antahi ama'ma nehazaza hu'na antahiamara nosue."},{"book":"Mani'zanti mofo nanekee","chapter":"30","verse":"3","text":"Nagra knare antahi'zana rempi hu'na e'ori'na, Anumzamo'ma Ruotage hu'nemofoma keno antahino'ma hu antahi'zana e'ori'noe."},{"book":"Mani'zanti mofo nanekee","chapter":"30","verse":"4","text":"Iza monafinka mareriteno ete erami'ne? Iza zahora aza agu'safina azeri'ne? Iza tavarave'afina tina anakino ante'ne? Iza mopa ometre emetretera mika'zana antegeno fore huno me'ne? Agri agi'a iza'e, nemofo agi'a iza'e? Antahinesunka nasamio!"},{"book":"Mani'zanti mofo nanekee","chapter":"30","verse":"5","text":"Anumzamofo kema maka ke'za antahi'zama hu'nazana tamage ke me'ne. Agra mika zamagu vazinogu'ma Agrite'ma neaza vahe'mokizmia hankogna hu'neno zamagu nevazie."},{"book":"Mani'zanti mofo nanekee","chapter":"30","verse":"6","text":"Anumzamofo nanekerera kagra'a kagesafintira amerasenka ruokamaro, ru kazeri korino havige vahe maninane huno kazeri ama hugahie."},{"book":"Mani'zanti mofo nanekee","chapter":"30","verse":"7","text":"Anumzamoka tare zantfanku kantahige'za huanki kavresra huonanto, ama mopafi ofri'na kasefa hu'na mani'nesurera,"},{"book":"Mani'zanti mofo nanekee","chapter":"30","verse":"8","text":"ese' zanku'ma kantahigesuana, nazahuge'na vahe'ma revatgahu avu'ava'zane havigea osaneno. Anante zana natrege'na rama'a feno vahera omanige, namunte omane vahera omanisuanki magoke magoke knama nesugeno namuma hania avamente namio."},{"book":"Mani'zanti mofo nanekee","chapter":"30","verse":"9","text":"Na'ankure nagrama rama'azama antesuna, namefi hunegamina ru Ra Anumzamoka kage'na antahi'na osu'noe huge, ru namunte omanena musufa nesena, kagi eri haviza huzankura, avamente namio."},{"book":"Mani'zanti mofo nanekee","chapter":"30","verse":"10","text":"Mago kazokzo eriza nemofona kva'amofontera vunka ome azeri haviza hu kea osuo. Kagrama anama hnankeno'a, ana kazokzo eriza ne'mo'a antahi haviza hugantena, hazenkefi manigahane."},{"book":"Mani'zanti mofo nanekee","chapter":"30","verse":"11","text":"Mago'a vahe'mo'za nezmafana hu haviza hunezamante'za, nezamrerana musenkea hunozmantaze."},{"book":"Mani'zanti mofo nanekee","chapter":"30","verse":"12","text":"Mago'a vahe'mo'zama antahizana kumitia omne'ne nehazanagi, Anumzamofo avurera agrua osu'naze."},{"book":"Mani'zanti mofo nanekee","chapter":"30","verse":"13","text":"Mago'a vahe'mo'za knare hu'none huza zamavufaga ra nehu'za, mago'a vahe'mokizmia zmage fenkami netraze."},{"book":"Mani'zanti mofo nanekee","chapter":"30","verse":"14","text":"Mago'a vahe'mokizmi zamavemo'a, vahe'ma zamahe bainati kazinkna higeno, tuke zamavemo'a kazinkna huno asaneneankino zamunte omane vahe ene, mago'a zanku'ma atupa'ma hu'nesnaza vahera, ama mopafintira zamasga huvazigahaze."},{"book":"Mani'zanti mofo nanekee","chapter":"30","verse":"15","text":"Kukufamo'a taremofatre zanante'ne. Zanagi'a, Namio, Namioke! Zmavesizama eriknarema nosia zana 3'a za me'ne. Zmamuma nosia zana 4'a za me'neankino,"},{"book":"Mani'zanti mofo nanekee","chapter":"30","verse":"16","text":"e'i ana zantamina, fri vahe kumaki, vene'ma mase a'mo'ma mofavrema nontea naravo aki, tima anihuma nehia hagege mopagi, ke'onke zama tefananema nehia tevemofonena zamura nosie."},{"book":"Mani'zanti mofo nanekee","chapter":"30","verse":"17","text":"Nefama negeno azanava kema hunenteno, nererama kefenkami atresnia vahe'mofo avurga, kotkoti nama zaga'mo'za ana avurga ani kasonepesageno, tumpa namamo'za avufga nevagaregahaze."},{"book":"Mani'zanti mofo nanekee","chapter":"30","verse":"18","text":"Nagritera 3'a zamo ruzahukna zana megeno, antahi ama'ma nosua zana 4'a za me'ne."},{"book":"Mani'zanti mofo nanekee","chapter":"30","verse":"19","text":"E'i ana zana ina kante tumpamo'a monafina hareno nevie, ina kante osifavemo'a have agofetura regraroheno vanoa nehie. Ina kante ventemo'a tusi'a hagerimpina vano nehie. Hagi na'a hu'nea zanku vene'nemo'za, vene omase akura zamave'nesie."},{"book":"Mani'zanti mofo nanekee","chapter":"30","verse":"20","text":"Savri a'mofo avu'avamo'a amanahu hu'ne, venema maseteno'a, ne'za neteno agiteti eri ho'mu hiankna nehuno, kefo zana osu'noe nehie."},{"book":"Mani'zanti mofo nanekee","chapter":"30","verse":"21","text":"3'a zamo ama mopamofona azeri tore nehanigeno, 4'a zamo raga oregosie."},{"book":"Mani'zanti mofo nanekee","chapter":"30","verse":"22","text":"E'i kazokzo eri'za ne'mo'ma kini mani'zane, neginagi antahi'zane vahe'mo'za nezama nezamuma hu'zane,"},{"book":"Mani'zanti mofo nanekee","chapter":"30","verse":"23","text":"ave'sinontaza a'mo'ma ve'ma eri'zane, kazokzo eri'za a'mo'ma kva'ama maninesia a'mofo ve'ama rehanareno manizamo'a, ama mopa azeri tore nehie."},{"book":"Mani'zanti mofo nanekee","chapter":"30","verse":"24","text":"Ama'na mopafina 4'a onensa zagaramina mani'nazanagi, knare antintahimo'a zamagripina avite'ne."},{"book":"Mani'zanti mofo nanekee","chapter":"30","verse":"25","text":"Kipzuvemofona hanave zmimo'a osi hu'neanagi, ko knafima nesagura ne'zana zagegnafi eritru nehaze."},{"book":"Mani'zanti mofo nanekee","chapter":"30","verse":"26","text":"Krofamofona hanavezmia omne'neanagi, havefi nozmia negize."},{"book":"Mani'zanti mofo nanekee","chapter":"30","verse":"27","text":"Kenumofona kini vahe'zamia omani'neanagi, sondia vahe'mo'zama nehazaza hu'za, vugota hu'za nevazageno, ana amage amage hu'za nevaze."},{"book":"Mani'zanti mofo nanekee","chapter":"30","verse":"28","text":"Tagovira kazanteti amne fru hunka azeriga zagamo'agi, kini vahe'mokizmi marerisa nompina ufregahaze."},{"book":"Mani'zanti mofo nanekee","chapter":"30","verse":"29","text":"3'a zagamo'za knare huza kana nevazagena kenasane nehuanagi, 4'a zagamoza fatgo hu'za nevazagena negoe."},{"book":"Mani'zanti mofo nanekee","chapter":"30","verse":"30","text":"E'i ana zaga laionigino mika zagamofona hanave'amo'a zamagatere'neankino, mago zagagura korora huno manigane ozamantegahie."},{"book":"Mani'zanti mofo nanekee","chapter":"30","verse":"31","text":"Ve kokoremoza zamahihiza eri antesga hu'za vazageno, ve memeki afumo'za zamasenia eri antesga hu'za vazankna huno, kini ne'mo'ma sondia vahe'anema nevuno'a, ana nehie."},{"book":"Mani'zanti mofo nanekee","chapter":"30","verse":"32","text":"Kagrama neginagi kavukava'ma hunka kavufa ra nehunka, kefo avu'ava'ma hu antahi'zama retro'ma nehanunka, kazanu kagite refintenka kea osuo."},{"book":"Mani'zanti mofo nanekee","chapter":"30","verse":"33","text":"Mememofo amirima tatizana bata tronehaze. Hagi kagona ru hapati'sazana, kora hugahie. E'ina hu'negu arimpama ahe'zamo'a, ha' eri fore nehie."}]}