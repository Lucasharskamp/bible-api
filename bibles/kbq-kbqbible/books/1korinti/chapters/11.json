{"data":[{"book":"1 Korinti","chapter":"11","verse":"1","text":"Nagrama Jisas Kraisi nege'na nevararuaza hutma nagri navu'nava negeta avaririho."},{"book":"1 Korinti","chapter":"11","verse":"2","text":"Nagra tamagrira tamazeri antesgahue. Na'ankure ana miko'zama hazafima tamage'sa antahi nenamitma, antahi'zama rempima huramino'a kante azeri antroko hu'naze."},{"book":"1 Korinti","chapter":"11","verse":"3","text":"Hu'neanagi menina tamagrama antahiama hanazegu'ma nehuana, mika vene'nemokizmi aseni'a Kraisi manigeno, a'nemofo asenia vene'ne manigeno, Anumzamo'a, Kraisina aseni'a mani'ne."},{"book":"1 Korinti","chapter":"11","verse":"4","text":"Hagi mika vene'nemo'za tavrave zmanunte'ma refitene'za nunamuma hanazano, kasnampa kema hanaza zamo'a zamagra'a zamasenia zamazeri agaze hugahaze."},{"book":"1 Korinti","chapter":"11","verse":"5","text":"Hianagi mika a'nemo'za zmanunte refi'otene'za nunamu hanazo, kasnampa kema hanazana zamagra'a, zamaseni zamazeri zamagaze nehaze. Na'ankure agra magoke mani'neno, aseni azoka'ma vazagatetre'nea a'negna nehuno, asenimofona agaze erinemie."},{"book":"1 Korinti","chapter":"11","verse":"6","text":"Na'ankure mago a'mo'ma azoka'ma refi'otesuno'a, agra azokara taga hutregahie. Hianagi azoka'ma tagahu zamo'ene, azoka'ma vazagate'zamo'ma a'nemofona agaze'za me'ne hanuno'a, atresageno anuntera refitegahie."},{"book":"1 Korinti","chapter":"11","verse":"7","text":"Na'ankure mago ne'mo'a asenirera refi'oteno, agra Anumzamofo amema'ane ragi ami vahe mani'ne, hu'neanagi a'mo'a ve'mofo ragi vahe mani'ne."},{"book":"1 Korinti","chapter":"11","verse":"8","text":"Na'ankure vemo'a, a'pintira eforera osu'neanki, a'mo ve'mofopintira efore hu'ne."},{"book":"1 Korinti","chapter":"11","verse":"9","text":"A'mofonkure huno vea trora osu'neanki, vemofonku huno a'ra tro hu'ne."},{"book":"1 Korinti","chapter":"11","verse":"10","text":"E'ina hu'negu a'mo'a asenirera avame'za refitenkeno, anazamo'a mago'mofo kvafi mani'ne huno ankeromokizmi zmaveri hugahie."},{"book":"1 Korinti","chapter":"11","verse":"11","text":"Ana hianagi, Anumzamofompina a'mo'a, agra'akera oraoti'neanki, vemofo hanavefi manigeno, vemo'a agrakera oraoti'neanki a'mofo hanavefi oti'ne."},{"book":"1 Korinti","chapter":"11","verse":"12","text":"Na'ankure a'mo'a vahe'mofompinti efore higeno, anahukna huno vemofona a'mo kasenente. E'ina hu'negu, mika'zamo'a Anumzamofompinti efore hu'ne."},{"book":"1 Korinti","chapter":"11","verse":"13","text":"Tamagra'a refko hiho, amne a'mo'a asenirera tvaravenura refiote'neno Anumzamofontera nunamuma haniazamo'a knare hugahifi?"},{"book":"1 Korinti","chapter":"11","verse":"14","text":"Vemofoma zanra azoka'ma hunte'nesiana agra agaze hugahifi?"},{"book":"1 Korinti","chapter":"11","verse":"15","text":"Hianagi a'mofoma zanra azoka'ma hunte'nesiana agri'a konaririzane. Na'ankure, zanra azoka'ma ami'neana, refitentenogu ami'ne."},{"book":"1 Korinti","chapter":"11","verse":"16","text":"Hu'neanagi mago'mo'ma ke hafra amana kegu'ma haniana, nagrama hanuana, tagra ru tavutva ovaririgahune. Maka Anumzamofo veamo'za anahukna antahi'za erigahaze."},{"book":"1 Korinti","chapter":"11","verse":"17","text":"Ama kema avariri hogu'ma kreneramua kefina, tamagrira tamazeri sganosue, na'ankure tamagrama emeri atruma hazafina, knare'zana fore nosianki, havizanke fore nehie."},{"book":"1 Korinti","chapter":"11","verse":"18","text":"Na'ankure ese knare'ma nagrama antahi'noana, tamagra mono kevunaga mani'none hutma etru hazafina, rama'a atane'za megeno mago tamarimpa hu'zana omane'ne. Anankema nentahi'na tamagefi hu'na hu'noe."},{"book":"1 Korinti","chapter":"11","verse":"19","text":"Tamage amu'no tamifina atane'zana me'ne. E'ina hanageno Anumzamo refko huno hu izo huzmante'nesamo'za amu'nontamifina eama hugahaze."},{"book":"1 Korinti","chapter":"11","verse":"20","text":"E'ina hu'negu tamagrama eritruma hazafina mono tivo ne'za (Lord's Supper) nenaku eritru nosaze."},{"book":"1 Korinti","chapter":"11","verse":"21","text":"Na'ankure tamagrama ne'zama neneta ruga'amokizmigura zamavegaonte ko nenaze. Mago a'mo'za zamaga'ene nemanizageno, mago'amo'za negi ti nene'za tusi neginenaze."},{"book":"1 Korinti","chapter":"11","verse":"22","text":"Tamagrira tine ne'zanema nesaza nontamia omne'nefi? Hifi tamagra mono no azeri haviza nehutma, zamunte omne nagamokizmi zamazeri zmagaze hu'naku nehazo? Nagra na'ane ke hurmantegahue? Nagra tamagrira husga hugahufi? I'o. Ama ana zankura tamagrira husga osugahue."},{"book":"1 Korinti","chapter":"11","verse":"23","text":"Na'ankure nagrira Ramo rempi hunami'neaza, ete rempi huneramue. Jisas Kraisina komoru hu'za ha' vahe zamazampima avrentenaku haza kenagera, Agra breti erino,"},{"book":"1 Korinti","chapter":"11","verse":"24","text":"Anumzamofona susu hunteteno, ana bretia ko'nerino amanage hu'ne, Ama'i Nagri navufagina, tamagriku hu'na neramuanki, neneta antahinamiho hu'ne. (Mat 26:27, Mak 14:24)"},{"book":"1 Korinti","chapter":"11","verse":"25","text":"Hagi ne'zana netageno, anahukna huno waini kapu erisaga huno amanage hu'ne. Ama'i waini kapua, kasefa hagerafi ke koraniareti nehue, amana hutma maka knama waini tima nenenutma tamagesa antahinamiho."},{"book":"1 Korinti","chapter":"11","verse":"26","text":"Na'ankure ama bretine, ama kapufinti'ene nesaza zupa, anazamo'a Ramofo friza huama nehanigeno, ete Ramo'a egahie. (Mat 26:26-28, Mak 14:22-24, Luk 22:17-19)"},{"book":"1 Korinti","chapter":"11","verse":"27","text":"E'ina hu'negu iza'o havi avu'ava hu'neno, bretine Ramofo kapufinti nesimo'a, Ramofo avufgafine korama'arera kefoza huno, kumi hugahie."},{"book":"1 Korinti","chapter":"11","verse":"28","text":"Mago'mo'ma bretine, kapufinti neku'ma hanuno'a, agra'a avu'ava'zana refko huteno, ana bretine kapufintira negahie."},{"book":"1 Korinti","chapter":"11","verse":"29","text":"Na'ankure mago'mo bretine tine neneno, Ramofo avufga, nenoe huno antahi ama osnimo'a, agra'a azeri haviza nehie."},{"book":"1 Korinti","chapter":"11","verse":"30","text":"E'ina hu'negu, amu'no tamifintira hakare'amo'za hanavea omne amne hige'za, kria erizageno mago'amo'za ko fri'naze."},{"book":"1 Korinti","chapter":"11","verse":"31","text":"Hianagi tagra'ama refko huta tazeri fatgo osu'nesuta, keagafi manigahune."},{"book":"1 Korinti","chapter":"11","verse":"32","text":"Hianagi Ramo'ma tagri'ma refko'ma nehiana, ama mopafi vahe'ma huhampri zmante'nea knazampina uofresunegu tazeri ante fatgo nehie."},{"book":"1 Korinti","chapter":"11","verse":"33","text":"E'ina hu'negu, nenfugata nensarogata tamagra mono ne'zama nenaku'ma emeri atruma hanuta, zamavega ante'nenkeno maka etru hutenketa neho."},{"book":"1 Korinti","chapter":"11","verse":"34","text":"Hagi mago'mofoma agamatesigeno'a, agra nonkuma'arega neteno eno. Na'ankure tamagrama etruma hanafina, refko ohunte ahunte zana omnegahie. Hagi mago'azana, henkama esu'na emeri fatgo hugahue."}]}