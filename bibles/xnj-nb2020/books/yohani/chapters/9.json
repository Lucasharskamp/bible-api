{"data":[{"book":"Yohani","chapter":"9","verse":"1","text":"Yesu peavili mukuhamba ndi amuwene mundu mmonga mweavingalola kuhumila kuvelekewa."},{"book":"Yohani","chapter":"9","verse":"2","text":"Vawuliwa vaki vakamkota, “Muwula, yani mweambudili Chapanga, mundu uyu amala dadi na nyina vaki, hati avelekiwi ngalola?”"},{"book":"Yohani","chapter":"9","verse":"3","text":"Yesu akavayangula, “Mwene amala dadi na nyina waki avi lepi mweambudili Chapanga. Avelikiwi ngalola, muni makakala ga Chapanga gawonekanayi gihenga lihengu muwumi waki."},{"book":"Yohani","chapter":"9","verse":"4","text":"Kwakona muhi yikutigana kuhenga lihengu laki yula mweanitumili. Muni kimihi yibwela mundu nakuhotola kuhenga lihengu."},{"book":"Yohani","chapter":"9","verse":"5","text":"Lukumbi penivii pamulima nene ndi lumuli lwa vandu va mulima.”"},{"book":"Yohani","chapter":"9","verse":"6","text":"Peamali kujova genago, Yesu akahunya mata pahi, akakandagana ludaka na kumnyala ngalola yula mumihu."},{"book":"Yohani","chapter":"9","verse":"7","text":"Akamjovela, “Hamba ukajisambisa kulitanda la Siloamu.” Liina lenilo mana yaki ndi mweatumwili. Penapo, ngalola yula akahamba akajisambisa, akawuya kuni ilola."},{"book":"Yohani","chapter":"9","verse":"8","text":"Hinu, vandu vevatama naku papipi vevammanyili kuvya avi mngangu myupaji, vakajova, “Wu, mwenuyu lepi ngalola mweatamayi na kuyupa?”"},{"book":"Yohani","chapter":"9","verse":"9","text":"Vamahele vakajova, “Ena.” Vangi vakajova “Lepi, ndi iwanana naku.”"},{"book":"Yohani","chapter":"9","verse":"10","text":"Ndi vakamkota, “Wu, hinu mihu gaku uhotwili kulola?”"},{"book":"Yohani","chapter":"9","verse":"11","text":"Mwene akavayangula, “Mundu yula mweikemelewa Yesu akandagini ludaka, na kuninyala pamihu, akanijovela. Uhamba ukajisanja pamihu ku litanda la Siloamu. Nene nikahamba kujisanja na hinu nihotola kulola.”"},{"book":"Yohani","chapter":"9","verse":"12","text":"Vakamkota, “Avi koki?” Mwene akavayangula, “Nene nimanyili lepi.”"},{"book":"Yohani","chapter":"9","verse":"13","text":"Kangi vampeliki mundu yula mweavili hoti ngalola kwa Vafalisayu."},{"book":"Yohani","chapter":"9","verse":"14","text":"Ligono Yesu peakandagini ludaka na kumdindula mihu yavili Ligono la Kupumulila."},{"book":"Yohani","chapter":"9","verse":"15","text":"Vafalisayu vakamkota kavili, “Uhotwili wuli kulola?” Mwene akavajovela, “Aninyalili ludaka pamihu, ndi nene najisambisi na hinu nilola.”"},{"book":"Yohani","chapter":"9","verse":"16","text":"Vafalisayu vangi vakajova, “Mundu mwenuyu ahumili lepi kwa Chapanga, muni ikamula lepi Ligono la Kupumulila.”"},{"book":"Yohani","chapter":"9","verse":"17","text":"Vakamkota kavili, “Veve wijova wuli kumvala mwene?” “Ndava akudindwili mihu?”"},{"book":"Yohani","chapter":"9","verse":"18","text":"Vachilongosi va Vayawudi nakusadika ngati mundu yula avi ngalola kadeni na hinu ilola, mbaka pavavakemili dadi na nyina waki."},{"book":"Yohani","chapter":"9","verse":"19","text":"Vakavakota dadi na nyina waki, “Wu, mwenuyu ndi mwana winu? Ndi mwemwijova avelekiwi ngalola? Kangi ahotwili wuli kulola?”"},{"book":"Yohani","chapter":"9","verse":"20","text":"Vene vakayangula, “Timmanyili kuvya uyu ndi mwana witu, na avelikwi ngalola."},{"book":"Yohani","chapter":"9","verse":"21","text":"Nambu timanyi lepi cheahotwili kulola, mewa timmanyi lepi mweamdindwili mihu. Mumkota mwene, muni mundu mvaha ihotola kudandaula mwene.”"},{"book":"Yohani","chapter":"9","verse":"22","text":"Dadi na nyina waki vagajovili genago ndava ya kuvayogopa vachilongosi va Vayawudi muni vamali kuyidikilana kuvya mundu mweiyidakila na kujova kuvya Kilisitu ndi Msangula yati ivingiwa awuka munyumba ya kukonganekela Vayawudi."},{"book":"Yohani","chapter":"9","verse":"23","text":"Ndava ya genago ndi dadi na nyina waki vajovili, “Mwene mundu mvaha ndi mumkota mwene.”"},{"book":"Yohani","chapter":"9","verse":"24","text":"Vakamkemela kavili mundu yula mweavelikwi ngalola, vakamjovela, “Lapa palongolo ya Chapanga. Tete timanyili kuvya mundu uyu akumbudila Chapanga.”"},{"book":"Yohani","chapter":"9","verse":"25","text":"Mwene akayangula, “Nene nimanyi lepi ngati akumbudila Chapanga. Nambu nimanyili chindu chimonga. Navi ngalola hinu nilola.”"},{"book":"Yohani","chapter":"9","verse":"26","text":"Ndi vakamkota, “Akuhengili kyani? Akulamisi wuli mihu gaku?”"},{"book":"Yohani","chapter":"9","verse":"27","text":"Mundu yula akavayangula, “Nimali kuvajovela, nyenye mniyuwana lepi, ndava kyani mwigana kuyuwana kavili? Wu, na nyenye mewa mwigana kuvya vawuliwa vaki?”"},{"book":"Yohani","chapter":"9","verse":"28","text":"Hinu vakamuliga na kumjovela, “Veve ndi muwuliwa wa mundu yula, nambu tete tavawuliwa va Musa."},{"book":"Yohani","chapter":"9","verse":"29","text":"Tete timanyili kuvya Chapanga alongili na Musa, nambu nakummanya mundu uyu ahumili koki!”"},{"book":"Yohani","chapter":"9","verse":"30","text":"Mwene akavayangula, “Chenichi ndi chindu cha kukangasa! Nyenye mwangamanya kweahumili, nambu anidindwili mihu gangu!"},{"book":"Yohani","chapter":"9","verse":"31","text":"Timanyili kuvya Chapanga akuvayuwanila lepi vevakumbudila mwene, nambu akumyuwanila mundu yoyoha mweakumyogopa Chapanga na kuhenga geigana."},{"book":"Yohani","chapter":"9","verse":"32","text":"Kutumbula mulima pewawumbiwi yiyuwaniki lepi kuvya mundu agadindwili mihu ga mundu mweavelekiwi ngalola."},{"book":"Yohani","chapter":"9","verse":"33","text":"Ngati mundu mwenuyu nakuhuma kwa Chapanga ngaahotwili lepi kuhenga chochoha!”"},{"book":"Yohani","chapter":"9","verse":"34","text":"Vene vakamyangula, Mwe! “Veve uvelekiwi na kukula mukumbudisa Chapanga, wihotola wuli kutiwula tete?” Hinu vakamuwusa munyumba ya kukonganekela Vayawudi."},{"book":"Yohani","chapter":"9","verse":"35","text":"Yesu ayuwini kuvya vamuwusili munyumba ya kukonganekela Vayawudi. Hinu pevamuwene akamkota, “Wu, veve ukumsadika Mwana wa Mundu?”"},{"book":"Yohani","chapter":"9","verse":"36","text":"Mundu yula akamyangula, “Mtopeswa unijovela mundu mwenuyo ndi yani, muni nimsadikayi.”"},{"book":"Yohani","chapter":"9","verse":"37","text":"Yesu akamjovela, “Umali kumuwona, mwene mweujova nayu ndi mwene.”"},{"book":"Yohani","chapter":"9","verse":"38","text":"Mundu yula akajova, “Bambu nisadika!” Ndi akamfugamila."},{"book":"Yohani","chapter":"9","verse":"39","text":"Yesu akajova, “Nene nibwelili pamulima kuvabagula vandu, muni vangalola vahotola kulola, na vevilola vavyai vangalola.”"},{"book":"Yohani","chapter":"9","verse":"40","text":"Vafalisayu vangi vevavi pamonga naku vagayuwini genago, vakamkota, “Wu, na tete mewa vangalola?”"},{"book":"Yohani","chapter":"9","verse":"41","text":"Yesu akavayangula, “Ngati mwavi vangalola, ngamvalangiwi lepi mumbudili Chapanga nambu nyenye mwijova, tete tilola hinu yilangisa kuvya nyenye mbudili.”"}]}