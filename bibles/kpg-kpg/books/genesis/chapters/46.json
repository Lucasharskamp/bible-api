{"data":[{"book":"Genesis","chapter":"46","verse":"1","text":"Jacob ga hagabudu mai ana goloo huogodoo gaa hana gi Beersheba, gaa hai dana tigidaumaha i golo gi di God o dono damana go Isaac."},{"book":"Genesis","chapter":"46","verse":"2","text":"Boo gei God ga helekai gi Jacob mai i lodo di moe hagagida, “Jacob! Jacob!”"},{"book":"Genesis","chapter":"46","verse":"3","text":"God ga helekai, “Au go God, go di God o do damana. Goe hudee madagu di hana gi Egypt. Au gaa hai laa do madawaawa gi dogologowaahee i tenua deelaa."},{"book":"Genesis","chapter":"46","verse":"4","text":"Au gaa hana i oo muli gi Egypt. Au ga laha mai gi muli do madawaawa gi kinei. Do madagoaa ma gaa made, gei Joseph e noho i do baahi.”"},{"book":"Genesis","chapter":"46","verse":"5","text":"Jacob ga hagatanga i Beersheba. Nia dama daane a maa ne haga uda a Jacob mo nadau dama lligi mo nadau lodo gi hongo nia waga hongo henua a di king o Egypt ala ne kae belee laha mai digaula."},{"book":"Genesis","chapter":"46","verse":"6","text":"Digaula gaa kae nadau manu mo nadau mee huogodoo ala e hai mee ginai ginaadou i Canaan, gaa hula gi Egypt. Jacob guu hana guu lahi dono madawaawa hagatau gi Egypt,46.6 Nnegau 7.15"},{"book":"Genesis","chapter":"46","verse":"7","text":"go ana dama daane mo ana dama ahina, mo nia dama digaula."},{"book":"Genesis","chapter":"46","verse":"8","text":"Digau di madahaanau Jacob ne hula dalia a mee gi Egypt la go dana dama daane madua go Reuben"},{"book":"Genesis","chapter":"46","verse":"9","text":"mo ana dama daane: go Hanoch, Pallu, Hezron mo Carmi."},{"book":"Genesis","chapter":"46","verse":"10","text":"Simeon mo ana dama daane: go Jemuel, Jamin, Ohad, Jachin, Zohar mo Shaul, tama daane ni di ahina Canaan."},{"book":"Genesis","chapter":"46","verse":"11","text":"Levi mo ana dama daane: go Gershon, Kohath mo Merari."},{"book":"Genesis","chapter":"46","verse":"12","text":"Judah mo ana dama daane: go Shelah, Perez mo Zerah (ana dama daane i golo go Er mo Onan guu mmade i Canaan). Nia dama daane Perez la go Hezron mo Hamul."},{"book":"Genesis","chapter":"46","verse":"13","text":"Issachar mo ana dama daane: go Tola, Puah, Jashub mo Shimron."},{"book":"Genesis","chapter":"46","verse":"14","text":"Zebulun mo ana dama daane: go Sered, Elon mo Jahleel."},{"book":"Genesis","chapter":"46","verse":"15","text":"Aanei go nia dama daane Leah mo Jacob ne haanau i Mesopotamia mo tama ahina go Dinah. Di hagadili Jacob ne hai gi Leah huogodoo e motolu maa dolu (33)."},{"book":"Genesis","chapter":"46","verse":"16","text":"Gad mo ana dama daane: go Zephon, Haggi, Shuni, Ezbon, Eri, Arod, mo Areli."},{"book":"Genesis","chapter":"46","verse":"17","text":"Asher mo ana dama daane: go Imnah, Ishvah, Ishvi, Beriah, mo di nadau duaahina ahina go Serah. Nia dama daane Beriah la go Heber mo Malchiel."},{"book":"Genesis","chapter":"46","verse":"18","text":"Digau e dilongoholu maa ono (16) aanei la go nia hagadili Jacob mo Zilpah, di lodo hege ne wanga go Laban gi dana dama ahina go Leah."},{"book":"Genesis","chapter":"46","verse":"19","text":"Di lodo Jacob go Rachel ne haanau ana dama dogolua: go Joseph mo Benjamin."},{"book":"Genesis","chapter":"46","verse":"20","text":"I Egypt Joseph ana dama daane dogolua go Manasseh mo Ephraim gi Asenath, tama ahina ni Potiphera, tangada hai mee dabu i Heliopolis.46.20 Genesis 41.50-52"},{"book":"Genesis","chapter":"46","verse":"21","text":"Nia dama daane Benjamin go Bela, Becher, Ashbel, Gera, Naaman, Ehi, Rosh, Muppim, Huppim mo Ard."},{"book":"Genesis","chapter":"46","verse":"22","text":"Digau e dilongoholu maa haa (14) aanei la go nia hagadili Jacob mo Rachel."},{"book":"Genesis","chapter":"46","verse":"23","text":"Dan mo dana dama daane go Hushim."},{"book":"Genesis","chapter":"46","verse":"24","text":"Naphtali mo ana dama daane: go Jahzeel, Guni, Jezer, mo Shillem."},{"book":"Genesis","chapter":"46","verse":"25","text":"Digau dogohidu aanei la go nia hagadili Jacob mo Bilhah, di lodo hege ne wanga go Laban gi dana dama ahina go Rachel."},{"book":"Genesis","chapter":"46","verse":"26","text":"Togologo o di madawaawa Jacob ala ne hula gi Egypt le e modoono maa ono (66), nia lodo o nia dama daane a maa digi daulia."},{"book":"Genesis","chapter":"46","verse":"27","text":"Ga haga puni ang gi nia dama daane a Joseph dogolua ala ne haanau i Egypt, gaa hai digau o dono hale huogodoo e mada hidu (70) ala ne hula gi Egypt.46.27 Nnegau 7.14"},{"book":"Genesis","chapter":"46","verse":"28","text":"Jacob ga hagau a Judah gii hana gi mua gi Joseph e hai dana dangidangi gi mee bolo gi heetugi ang gi deia i Goshen. Di nadau dau adu hua gi di gowaa deelaa,"},{"book":"Genesis","chapter":"46","verse":"29","text":"gei Joseph gaa gaga gi hongo dono waga hongo henua gaa hana gi Goshen belee heetugi gi dono damana. Dono madagoaa hua ne heetugi gi mee, mee ne bulubulu adu di uwa o dono damana, gaa dangi, gu dangidangi huoloo."},{"book":"Genesis","chapter":"46","verse":"30","text":"Jacob ga helekai gi Joseph, “Dolomeenei gei au guu mee hua di made, idimaa, au dela gu gidee au goe, gei gu iloo bolo goe e mouli hua igolo.”"},{"book":"Genesis","chapter":"46","verse":"31","text":"Joseph ga helekai gi ono duaahina daane mo digau huogodoo o di hale o dono damana boloo, “Au gaa hana ga hagi anga gi di king bolo ogu duaahina mo digau huogodoo o di hale o dogu damana ala nogo i Canaan la gu lloomoi gi dogu baahi."},{"book":"Genesis","chapter":"46","verse":"32","text":"Au ga hagi anga gi mee bolo goodou digau hagaloohi siibi ge e madamada humalia labelaa nia manu, ge goodou gu gaamai godou hagabuulinga manu mo godou mee huogodoo ala e hai mee ginai goodou."},{"book":"Genesis","chapter":"46","verse":"33","text":"Maa di king ga gahi mai goodou, ga heeu be goodou digau hai moomee aha,"},{"book":"Genesis","chapter":"46","verse":"34","text":"gei goodou helekai gi mee bolo goodou digau madamada humalia i nia manu mai i godou damagiigi be di hai o di godou damana mai i mua nogo hai. Goodou ga helekai beenei gi mee, gei mee gaa dugu goodou gii noho i tenua go Goshen.” Joseph ne helekai beenei, idimaa digau Egypt hagalee hiihai gi digau hagaloohi siibi."}]}