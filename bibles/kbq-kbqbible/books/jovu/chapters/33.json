{"data":[{"book":"Jovu","chapter":"33","verse":"1","text":"Hianagi menina Jopuga kagesa antenka mani'nenka nagrama maka nanekema hanuana antahio."},{"book":"Jovu","chapter":"33","verse":"2","text":"Nagra menina ete nagira reaka hu'na nanekea agafa hu'za hue."},{"book":"Jovu","chapter":"33","verse":"3","text":"Nagrama hanua nanekea fatgo nagu'areti hugahuanki'na, tamage naneke hugahue."},{"book":"Jovu","chapter":"33","verse":"4","text":"Anumzamofo Avamu'mo nagrira tro hunantegeno, Hankavenentake Anumzamo nasimura namige'na kasefara hu'na mani'noe."},{"book":"Jovu","chapter":"33","verse":"5","text":"Kagra Jopugama knare'ma hu'nesunka, nagrama keagama nehanugenka, kagra kazigatira antahintahia hutenka, nagri kerera kenona hunanto."},{"book":"Jovu","chapter":"33","verse":"6","text":"Kama antahio, kagrane nagranena Anumzamofo suza mani'no'ankino, nagri'enena higo mopa erino tro hunante'ne."},{"book":"Jovu","chapter":"33","verse":"7","text":"E'ina hu'negu nagrikura korora osuo. Na'ankure nagrama hanua nanekemo'a tusi knazana kamino kazeri korora osugahie."},{"book":"Jovu","chapter":"33","verse":"8","text":"Nagra nentahugenka maka nanekema hu'nampina hankavetinka kehara re'nane."},{"book":"Jovu","chapter":"33","verse":"9","text":"Kagra Jopuga hunka, nagra agru hugeno kumi'ni'ane hazenke'ni'anena omnegena ke'ni'a omne vahe mani'noe hunka hu'nane."},{"book":"Jovu","chapter":"33","verse":"10","text":"Hianagi Anumzamo'a ha' vahe'arema nehiaza hunenanteno, kefo zamavu'ava'zama nehaza vahe'ma zamazeri havizama nehiaza huno nazeri haviza nehie hunka hu'nane."},{"book":"Jovu","chapter":"33","verse":"11","text":"Hagi vahe'ma kinama hunezmantaza zafafi nagia erinteno Anumzamo'a kina hunante'neno, kama vanoma hufina avua anteno nenage hu'nane."},{"book":"Jovu","chapter":"33","verse":"12","text":"Hianagi Jopuga havige hu'nananki'na kaveri hugahue. Na'ankure maka ama mopafi vahera Anumzamo'a zamagatere'ne."},{"book":"Jovu","chapter":"33","verse":"13","text":"Ana hu'neanki kagra nagafare Anumzanena kehara renka, na'a higeno vahe'ma zamaza hinogu'ma kema nehazageno'a, kenona'a Anumzamo'a hunozmante hunka nehane."},{"book":"Jovu","chapter":"33","verse":"14","text":"Hianagi Anumzamo'a ruzahu ruzahu kampinti vahera keaga huneramianagi, Agri kea tagra keta antahita nosune."},{"book":"Jovu","chapter":"33","verse":"15","text":"Kenage'ma nompi masenonkeno, ava'nafine ava'nagna zampine Anumzamo'a nanekea eme nerasamie."},{"book":"Jovu","chapter":"33","verse":"16","text":"Hagi mago'a kenagera zmagesafi sumi huno koro kema zmasamiazamo, zamazeri korora nehie."},{"book":"Jovu","chapter":"33","verse":"17","text":"Anumzamo'ma e'inahu'ma nehiana, kefo avu'ava'zane avufgama erisgahu zane atreta tamagu'a rukrahe hiho huno anara nehie."},{"book":"Jovu","chapter":"33","verse":"18","text":"Hagi zamagra friza fri vahe kumatega ovanaze huno Anumzamo'a kegava hunezmante."},{"book":"Jovu","chapter":"33","verse":"19","text":"Hagi mago'a zupa zamagrama hu'naza kumite Anumzamo'a knazana zamige'za kri tafetera mase'nazageno, zaferina zamifintira zamata kri vava nehie."},{"book":"Jovu","chapter":"33","verse":"20","text":"Ana hu'neankino ne'zana one agesa higeno, knare'nare ne'zama kre'za e'naza ne'zanena none."},{"book":"Jovu","chapter":"33","verse":"21","text":"Hanki ana vahe'mofo zamavufagamo'a zaferinare akamaregeno, zaferina zamimo'a amate fore nehie."},{"book":"Jovu","chapter":"33","verse":"22","text":"Ana vahe'mokizmi fri'zamo'a tavaonte megeno, vahe'ma ahefri ankeromo'a zamavega anteno mani'ne."},{"book":"Jovu","chapter":"33","verse":"23","text":"Hianagi 1tauseni'a ankero vahepinti mago ankeromo agri'ma azama hanigu amu'nonte otino mani'neno agri avu'avazama huama huno, agra fatgo hu'ne huno'ma hiresina knare hisine."},{"book":"Jovu","chapter":"33","verse":"24","text":"Hanki ana ankeromo'ma ana vaheku'ma asunku'ma hunenteno'a amanage hiresine. Fri vahe kumapintira agu vazio. Na'ankure ana vahe'ma mizama seno ete zamavare kana ko ke'na erifore hu'noe."},{"book":"Jovu","chapter":"33","verse":"25","text":"Hagi ana ne'mofo avufgamo'a knare zantfa huno osi mofavre'mofo avufgamo'ma hiaza nehanigeno, ko'ma kasefa vahe'ma mani'negeno'ma avufgamo'ma knare'ma huno me'neaza hugahie."},{"book":"Jovu","chapter":"33","verse":"26","text":"Ana nehanigeno ana ne'mo'ma Anumzamofonte'ma nunamu hanigeno'a, Anumzamo'a muse huno nevre'nigeno agra Anumzamofo avufi negeno musena hugahie."},{"book":"Jovu","chapter":"33","verse":"27","text":"Ana'ma hanigeno'a ana nemo'a rone'amokizmia huama'ma huno zamasamisniana, nagra tamage kemofona eri rukrahe hu'na havige nehu'na kumi hu'noe. Hianagi Anumzamo'a nahe frigaragi kumini'a atrenanteno nahe ofri'ne."},{"book":"Jovu","chapter":"33","verse":"28","text":"Ana nehuno fri vahe kumapinti Anumzamo'a ete nagu'vazino navre'ne. Ana hu'negu hu'na menina ofri kasefa hu'na mani'nena masa negoe."},{"book":"Jovu","chapter":"33","verse":"29","text":"Tamagerfa huno maka zupa e'inahu avu'ava'zana Anumzamo'a vahe'mokizmia huzmanteneno, anahu avu'avara huno nevie."},{"book":"Jovu","chapter":"33","verse":"30","text":"Fri vahe kumapinti ete zamagu vazino zamavare'negu hu'za, ofri kasefa hu'za mani'ne'za asimu erino mani'zamofo masarera mani'za nevaze."},{"book":"Jovu","chapter":"33","verse":"31","text":"E'ina hu'negu mago'ene keaga kasamigahuanki Jopuga akohenka mani'nenka kagesa antenka antahi so'e huo."},{"book":"Jovu","chapter":"33","verse":"32","text":"Hianagi kagrama mago'a nanekema hunaku'ma hanunka, amne hananke'na antahigahue. Na'ankure nagri'ma nave'nesiana, vahe'mo'za kagri'ma ke'za antahi'zama hanazana ke'a omne'nea ne' mani'ne hu'za hanazegu nave'nesie."},{"book":"Jovu","chapter":"33","verse":"33","text":"Hianagi kagripima mago'a nanekema omane'nesiana, kagra akohenka mani'nenka, nagrama knare antahi'zama rempi hugamisuana antahio."}]}