{"data":[{"book":"Mateo","chapter":"16","verse":"1","text":"VaFarisi navaSadhusi vakauya kuna Jesu vakamuedza nokumukumbira kuti avaratidze chiratidzo chinobva kudenga."},{"book":"Mateo","chapter":"16","verse":"2","text":"Akavapindura achiti, “Panosvika nguva yamadekwana munoti, ‘Mamiriro okunze achange akanaka nokuti denga rakatsvuka.’"},{"book":"Mateo","chapter":"16","verse":"3","text":"Uye mangwanani munoti, ‘Nhasi kuchanaya mvura ine dutu nokuti denga rakatsvuka uye kwakakwidibira.’ Munoziva kududzira zvinoonekwa mudenga, asi hamugoni kududzira zviratidzo zvenguva."},{"book":"Mateo","chapter":"16","verse":"4","text":"Rudzi rwakaipa rwoupombwe runotsvaka chiratidzo, asi hapana chichapiwa kwarwuri kunze kwechiratidzo chaJona.” Ipapo Jesu akavasiya, akaenda kumwe."},{"book":"Mateo","chapter":"16","verse":"5","text":"Pavakayambuka mhiri kwegungwa, vadzidzi vakakanganwa kutakura chingwa."},{"book":"Mateo","chapter":"16","verse":"6","text":"Jesu akati kwavari, “Chenjerai mungwarire mbiriso yavaFarisi navaSadhusi.”"},{"book":"Mateo","chapter":"16","verse":"7","text":"Vakakurukura nezvenyaya iyi pakati pavo vakati, “Anodaro nokuti hatina kuuya nechingwa.”"},{"book":"Mateo","chapter":"16","verse":"8","text":"Achiziva izvi Jesu akavabvunza akati, “Imi vokutenda kuduku, ko, muri kutauriranei pakati penyu nezvokusava nechingwa?"},{"book":"Mateo","chapter":"16","verse":"9","text":"Hamusati mava kunzwisisa here? Hamurangariri here zvingwa zvishanu zvavanhu vane zviuru zvishanu uye kuti makazadza matengu mangani ezvamakaunganidza?"},{"book":"Mateo","chapter":"16","verse":"10","text":"Kana kuti zvingwa zvinomwe zvavanhu zviuru zvina uye kuti makazadza matengu mangani ezvamakaunganidza?"},{"book":"Mateo","chapter":"16","verse":"11","text":"Hamunzwisisi sei kuti ndanga ndisingatauri kwamuri nezvechingwa? Asi chenjererai mbiriso yavaFarisi navaSadhusi.”"},{"book":"Mateo","chapter":"16","verse":"12","text":"Ipapo vakanzwisisa kuti ainge asingavaudzi kuti vachenjerere mbiriso inoshandiswa muchingwa, asi nezvedzidziso yavaFarisi navaSadhusi."},{"book":"Mateo","chapter":"16","verse":"13","text":"Jesu akati asvika kudunhu reKesaria Firipi, akabvunza vadzidzi vake akati, “Vanhu vanoti Mwanakomana woMunhu ndiani?”"},{"book":"Mateo","chapter":"16","verse":"14","text":"Vakati, “Vamwe vanoti Johani Mubhabhatidzi, vamwewo vanoti Eria, vamwewo vachiti Jeremia kana mumwe wavaprofita.”"},{"book":"Mateo","chapter":"16","verse":"15","text":"Akabvunza akati, “Ko, imi munoti ndini ani?”"},{"book":"Mateo","chapter":"16","verse":"16","text":"Simoni Petro akapindura akati, “Ndimi Kristu, Mwanakomana waMwari mupenyu.”"},{"book":"Mateo","chapter":"16","verse":"17","text":"Jesu akapindura akati, “Wakaropafadzwa iwe Simoni mwanakomana waJona, nokuti izvi hazvina kuzarurirwa kwauri nomunhu asi naBaba vangu vari kudenga."},{"book":"Mateo","chapter":"16","verse":"18","text":"Ndinoti kwauri, iwe ndiwe Petro, paruware urwu ndichavaka kereke yangu, kunyange masuo eHadhesi haangaikundi."},{"book":"Mateo","chapter":"16","verse":"19","text":"Ndichakupa kiyi dzoumambo hwokudenga; chose chaunosunga pano pasi chichasungwa kudenga, uye chose chaunosunungura pano pasi nokudenga chichasunungurwa.”"},{"book":"Mateo","chapter":"16","verse":"20","text":"Ipapo akayambira vadzidzi vake kuti vasaudze ani zvake kuti iye ndiye Kristu."},{"book":"Mateo","chapter":"16","verse":"21","text":"Kubva panguva iyoyo Jesu akatanga kutsanangurira vadzidzi vake kuti anofanira kuenda kuJerusarema kundotambudzwa kwazvo pamaoko avakuru navaprista vakuru navadzidzisi vemirayiro uye kuti anofanira kuurayiwa nokumutswazve pazuva retatu."},{"book":"Mateo","chapter":"16","verse":"22","text":"Petro akamutora padivi akatanga kumutsiura achiti, “Hazviitiki, Ishe. Izvi hazvisi kuzoitika kwamuri!”"},{"book":"Mateo","chapter":"16","verse":"23","text":"Jesu akatendeukira kwaari akati, “Enda shure kwangu Satani! Uri chigumbuso kwandiri nokuti hauna zvinhu zvaMwari mupfungwa dzako asi zvavanhu.”"},{"book":"Mateo","chapter":"16","verse":"24","text":"Ipapo Jesu akati kuvadzidzi vake, “Kana paine anoda kunditevera, ngaazvirambe, atakure muchinjikwa wake, anditevere."},{"book":"Mateo","chapter":"16","verse":"25","text":"Nokuti ani naani anoda kuchengetedza upenyu hwake acharasikirwa nahwo, asi ani naani anorasikirwa noupenyu hwake nokuda kwangu achahuwana."},{"book":"Mateo","chapter":"16","verse":"26","text":"Ko, munhu achabatsirwa nei kana akawana nyika yose, asi achirasikirwa noupenyu hwake? Kana kuti munhu acharipeiko kuti adzikinure upenyu hwake?"},{"book":"Mateo","chapter":"16","verse":"27","text":"Nokuti Mwanakomana woMunhu achauya ari mukubwinya kwaBaba vake aine vatumwa vake, ipapo achapa mubayiro kuno mumwe nomumwe maererano namabasa ake."},{"book":"Mateo","chapter":"16","verse":"28","text":"Ndinokuudzai chokwadi kuti vamwe vamire pano havazofi vasati vaona Mwanakomana woMunhu achiuya muumambo hwake.”"}]}