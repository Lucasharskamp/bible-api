{"data":[{"book":"PETRUUSU 1","chapter":"4","verse":"1","text":"Ɓay *Almasiihu on tampii ka ɓandu mun, onon kadi dolnoree e ngon miijo wooto, (ko fii on tampuɗo e ɓandu seedii e faale waɗugol junuubu),"},{"book":"PETRUUSU 1","chapter":"4","verse":"2","text":"fii no wuuriron wano Alla faaliraa non, hara hinaa e himmeeji neɗɗanke, yeru saa'i heddaniiɗo on wuuridugol e ɓandu on."},{"book":"PETRUUSU 1","chapter":"4","verse":"3","text":"Awa e saa'i feƴƴunooɗo on, on ɓooyii waɗude ko ɓe gomɗinaa ɓen yiɗi waɗude kon, fewndo jokkondirɗon e maɓɓe e nder jiiɓaare e himmeeji bonɗi e mandilugol e *fasaadu e mottondirgol ka mandiletee e dewal sanamuuji harmungal."},{"book":"PETRUUSU 1","chapter":"4","verse":"4","text":"Kono jooni ɓe tawi no ŋalɗini ɓe ko on alaa jokkondirde e maɓɓe hande kadi e telen-ma nden ɓoylaare tiiɗunde kon. Ko ɗun waɗi si hiɓe hoynude on."},{"book":"PETRUUSU 1","chapter":"4","verse":"5","text":"Awa ɓe hunitoyto yeeso on Hebulaniiɗo ɲaawugol wurɓe e mayɓe."},{"book":"PETRUUSU 1","chapter":"4","verse":"6","text":"Ko ɗun waɗi si hay mayɓe ɓen feɲɲinanaa Kibaaru Moƴƴo on, fii nde ɓe ɲaawiroyaa wa neɗɗanke ka ɓandu, yo ɓe wuuroy ka ruuhu wano Alla wuuriri non."},{"book":"PETRUUSU 1","chapter":"4","verse":"7","text":"Lannoode piiji ɗin fow hewtii. Awa wonee hakkilanɓe waawon hoore mon fii no waawiron tororde."},{"book":"PETRUUSU 1","chapter":"4","verse":"8","text":"Ko adii kon, yiɗindiree giggol tabitungol, ko fii giggol ngol no monta adadu junuubaaji ujune ujune."},{"book":"PETRUUSU 1","chapter":"4","verse":"9","text":"Tolnindiree e ɓaawo dukindirgol."},{"book":"PETRUUSU 1","chapter":"4","verse":"10","text":"Awa yo mo kala e mon kurkoran heddiiɓe ɓen dokkal ngal o heɓi ngal, ɗun on wonay halfinaaɓe moƴƴere Alla yaajunde nden."},{"book":"PETRUUSU 1","chapter":"4","verse":"11","text":"Yo taw non, mo yewtay e hakkunde mon, ko daaluyeeji Alla ɗin o woni yewtirde. Mo kurkoto kadi e hakkunde mon yo taw ko mbawdi ndi Allaahu on okki mo ndin woni ko o kurkori. Ɗun fow ko fii yo mantoore wonan Alla, e innde Iisaa Almasiihu on, on mo mangural e bawgal wonani haa pooma. Aamiina!"},{"book":"PETRUUSU 1","chapter":"4","verse":"12","text":"Ko onon, yo yiɓɓe, wota on ŋalɗir nguli heɓuki on kin fii ndarndegol, wa si tawii ko huunde heyre heɓi on."},{"book":"PETRUUSU 1","chapter":"4","verse":"13","text":"Kono weltoree tawdeede e tampereeji Almasiihu on ɗin, fii no heɓiroyon kadi weltaare ɲande feeɲugol mangu makko ngun."},{"book":"PETRUUSU 1","chapter":"4","verse":"14","text":"Si on hoynaama fii innde Almasiihu on, haray ko on malaaɓe, ko fii Ruuhu darjinɗo on, ɗun ko on Ruuhu Alla, no e hoore mon."},{"book":"PETRUUSU 1","chapter":"4","verse":"15","text":"Si goɗɗo e mon tampinaama, wonaa yo taw ko fii himo itti hoore, maa himo wujji, maa himo waɗi ko boni, maa himo ukkii e ko wonaa haaju makko."},{"book":"PETRUUSU 1","chapter":"4","verse":"16","text":"Kono si tawii o tampinaama sabu ko mo Almasiihu on, haray wota ontigi hersir ɗun, kono yo o mawnin Alla sabu nden innde."},{"book":"PETRUUSU 1","chapter":"4","verse":"17","text":"Jooni non, saa'i fuɗɗoode ɲaawoore nden hewtii, nde fuɗɗora yimɓe Alla ɓen. Si tawii ko enen nde fuɗɗori, haray ko honno sakkitoode ɓen ɓe ɗoftanooki Kibaaru Moƴƴo Alla on wa'oyta?"},{"book":"PETRUUSU 1","chapter":"4","verse":"18","text":"Si tawii non feewuɗo on dandiraama karahan, haray ko honno woniranta mo rewataa Alla on e junuubankeejo on?"},{"book":"PETRUUSU 1","chapter":"4","verse":"19","text":"Ɗun haray, yo wonɓe tampude no yaadiri e kodduruyee Alla on duumo e waɗugol ko moƴƴi, ɓe watta wonkiiji maɓɓe ɗin e juuɗe Taguɗo on, ɗun ko on Sella-Findeejo."}]}