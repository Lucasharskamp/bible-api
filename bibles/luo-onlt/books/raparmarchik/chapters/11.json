{"data":[{"book":"Rapar Mar Chik","chapter":"11","verse":"1","text":"Heruru Jehova Nyasaye ma Nyasachu kendo urit dwarone, buchene, kod chikene ndalo duto."},{"book":"Rapar Mar Chik","chapter":"11","verse":"2","text":"Paruru kawuononi puonj mane uyudo kuom Jehova Nyasaye ma Nyasachu nimar kata obedo ni nyithindu pok ongʼeyo kata neno puonjno, to un to ungʼeye. Bende paruru duongʼ mar Jehova Nyasaye gi tekone kod bat morie;"},{"book":"Rapar Mar Chik","chapter":"11","verse":"3","text":"kaachiel gi ranyisi mane otimo kod honni mane onyiso e dier jo-Misri, ne Farao ruodh Misri kod pinye duto."},{"book":"Rapar Mar Chik","chapter":"11","verse":"4","text":"Bende nuneno gima notimone jolwenj Misri, faresegi kod gechegi kane gilawou mi Nam Makwar oimogi kendo mi Jehova Nyasaye otiekogi pep."},{"book":"Rapar Mar Chik","chapter":"11","verse":"5","text":"Nyithindu ne ok oneno gima Jehova Nyasaye notimonu e thim nyaka ne uchopo kama untiereni."},{"book":"Rapar Mar Chik","chapter":"11","verse":"6","text":"Kendo gima ne otimone Dathan kod Abiram yawuot Eliab mawuok e dhood Reuben kane piny oyawo dhoge e dieru tir e kind jo-Israel duto ma omwonyogi duto kod joutgi, hembegi kod gik moko duto ma mekgi."},{"book":"Rapar Mar Chik","chapter":"11","verse":"7","text":"To un ema ne uneno giwengeu gik madongo duto mane Jehova Nyasaye otimo."},{"book":"Rapar Mar Chik","chapter":"11","verse":"8","text":"Rituru chike duto ma amiyou kawuononi mondo ubed gi teko kendo ukaw piny man loka mar Jordan mudhi kawono;"},{"book":"Rapar Mar Chik","chapter":"11","verse":"9","text":"kendo mondo udagi amingʼa e piny mane Jehova Nyasaye osingo ne kwereu ni nomigi kod nyikwagi ma en piny maber mopongʼ gi chak kod mor kich."},{"book":"Rapar Mar Chik","chapter":"11","verse":"10","text":"Piny ma udonjoe mondo ukaw ok chal gi piny Misri muwuokie, ma en kama nuchwoyoe kothe ka uolonegi pi mana kaka iolone puoth alot."},{"book":"Rapar Mar Chik","chapter":"11","verse":"11","text":"To piny ma ungʼado Jordan mondo udhi ukaw en piny gode kod holo ma mwonyo pi moa e polo."},{"book":"Rapar Mar Chik","chapter":"11","verse":"12","text":"En piny ma Jehova Nyasaye ma Nyasachu biro ritoue; kendo orange pile ka pile higa ngima."},{"book":"Rapar Mar Chik","chapter":"11","verse":"13","text":"Koro ka urito chike mamiyou adimba kawuono, ka uhero Jehova Nyasaye ma Nyasachu kendo tiyone gi chunyu duto kod ngimau duto,"},{"book":"Rapar Mar Chik","chapter":"11","verse":"14","text":"to abiro oro koth e pinyu e ndalo mowinjore e ndalo oro kod ndalo chwiri, mondo uyud cham, gi mzabibu kod mo."},{"book":"Rapar Mar Chik","chapter":"11","verse":"15","text":"Abiro chiwo lum ne jamni mau kendo unuchiem ma uyiengʼ."},{"book":"Rapar Mar Chik","chapter":"11","verse":"16","text":"Beduru motangʼ mondo pachu kik maki gi gik ma kamago ma ulam nyiseche mamoko ka ukulorenegi."},{"book":"Rapar Mar Chik","chapter":"11","verse":"17","text":"Mirimb Nyasaye nyalo lwar kuomu, ma olor ranga polo, mi koth bed maonge kendo puothe ok nochieg cham, ma uduto utho e piny maber ma Jehova Nyasaye miyou."},{"book":"Rapar Mar Chik","chapter":"11","verse":"18","text":"Kanuru wechenagi e chunyu kod pachu, twegiuru e bedeu ka ranyisi kendo e pat wengeu."},{"book":"Rapar Mar Chik","chapter":"11","verse":"19","text":"Puonjuru nyithindu wechegi, ka uwuoyo kuomgi ka ubet e dala, ka uwuotho e yo, ka unindo kata ka uchiewo."},{"book":"Rapar Mar Chik","chapter":"11","verse":"20","text":"Ndikgiuru ewi dhoutu kendo e rangeyeu,"},{"book":"Rapar Mar Chik","chapter":"11","verse":"21","text":"mondo ndalo magu kod mag nyithindu omedre e piny mane Jehova Nyasaye osingore ni nomi nyithindu, mondo obed maru nyaka chiengʼ."},{"book":"Rapar Mar Chik","chapter":"11","verse":"22","text":"Ka urito adimba chike duto ma amiyou mondo uluw mi uhero Jehova Nyasaye ma Nyasachu ka uwuotho e yorene kendo ka urito wechene,"},{"book":"Rapar Mar Chik","chapter":"11","verse":"23","text":"to Jehova Nyasaye biro riembo ogendinigi duto e nyimu, kendo ubiro kawo pinje madongo kendo maroteke moloyou."},{"book":"Rapar Mar Chik","chapter":"11","verse":"24","text":"Kamoro amora ma unyono, nobed maru, tongʼ maru noyarre koa e thim mar Lebanon kokalo Aora mar Yufrate nyaka nam man yo podho chiengʼ."},{"book":"Rapar Mar Chik","chapter":"11","verse":"25","text":"Onge ngʼama nosiru. Jehova Nyasaye ma Nyasachu mana kaka osechikou, biro kelo luoro kod kibaji e piny duto kamoro amora ma udhiyoe."},{"book":"Rapar Mar Chik","chapter":"11","verse":"26","text":"Winjuru, kawuononi aketo gweth kod kwongʼ e nyimu."},{"book":"Rapar Mar Chik","chapter":"11","verse":"27","text":"Ka urito chike Jehova Nyasaye ma Nyasachu ma amiyou kawuononi, to unuyud gweth."},{"book":"Rapar Mar Chik","chapter":"11","verse":"28","text":"Ka ok uluwo chike Jehova Nyasaye ma Nyasachu mi ulokoru uweyo yore ma amiyou kawuono, kendo ka uluwo nyiseche mamoko ma ok usengʼeyo, to unuyud kwongʼ."},{"book":"Rapar Mar Chik","chapter":"11","verse":"29","text":"Ka Jehova Nyasaye ma Nyasachu osekelou e piny mudhiye mondo ukaw obed maru, to nyaka uhul weche gweth e got Gerizim, to weche mag kwongʼ to uhul e got Ebal."},{"book":"Rapar Mar Chik","chapter":"11","verse":"30","text":"Kaka ungʼeyo, godegi ni yo podho chiengʼ mar holo mar Jordan kama jo-Kanaan odakie. Gin gode mantiere Araba but Gilgal kama yiende madongo mag More nitie."},{"book":"Rapar Mar Chik","chapter":"11","verse":"31","text":"Uchiegni ngʼado Jordan mondo ukaw piny ma Jehova Nyasaye ma Nyasachu miyou. Ka usekawe ma udakie,"},{"book":"Rapar Mar Chik","chapter":"11","verse":"32","text":"to neuru ni uluwo chike duto kod buche ma amiyou kawuononi."}]}