{"data":[{"book":"1 Corinthians","chapter":"12","verse":"1","text":"Ogu duaahina daane mo ahina, gidaadou e helekai i nia kisakis mai di Hagataalunga Dabu ala ne hihi ai godou lede. Au e hiihai bolo goodou gi iloo di tonu o nia maa."},{"book":"1 Corinthians","chapter":"12","verse":"2","text":"Goodou e iloo bolo i di godou madagoaa nogo noho i lodo di bouli, goodou nogo dagi gee go nia hagadilinga ala daumaha ang gi nia ada god ono mouli ai."},{"book":"1 Corinthians","chapter":"12","verse":"3","text":"Au e hagi adu gi iloo goodou bolo maa tangada ma gaa dagi go di Hagataalunga Dabu geia e deemee di helekai hagahuaidu a Jesus. Gei tangada e deemee di helekai bolo Jesus la go Tagi, maa ia le hagalee dagi go di Hagataalunga Dabu."},{"book":"1 Corinthians","chapter":"12","verse":"4","text":"Nia hagadilinga wanga dehuia hagataalunga i golo, gei di Hagataalunga lahua e wanga nia maa.12.4 Romans 12.6-8"},{"book":"1 Corinthians","chapter":"12","verse":"5","text":"Nia hagadilinga ala hai hegau i golo, gei Tagi hua e dahi dela e ngalua ginai."},{"book":"1 Corinthians","chapter":"12","verse":"6","text":"Nia hagadilinga iloo i golo e hai nnegau, gei di God hua e dahi dela e wanga di iloo gi nia daangada huogodoo di hai nadau hegau."},{"book":"1 Corinthians","chapter":"12","verse":"7","text":"Tangada nei mo tangada nei e kae di hagamodongoohia mai di Hagataalunga Dabu, e hagahumalia nia daangada huogodoo."},{"book":"1 Corinthians","chapter":"12","verse":"8","text":"Di Hagataalunga e wanga gi tangada nei nia helekai kabemee, di Hagataalunga la hua e wanga gi tangada dela i golo nia helekai iloo."},{"book":"1 Corinthians","chapter":"12","verse":"9","text":"Di Hagataalunga la hua e wanga di hagadonu gi tangada e dahi, gei ang gi tuai dangada, Mee e wanga di mogobuna hagahili magi."},{"book":"1 Corinthians","chapter":"12","verse":"10","text":"Di Hagataalunga la hua dela e wanga gi tangada di mogobuna e hai nia mee hagagoboina, ang gi tangada dela i golo di agoago nia helekai a God, gei ang gi tuai dangada di modongoohia nnegau mai i di Hagataalunga Dabu mo nnegau ala hagalee mai i di Hagataalunga Dabu. Anga labelaa gi tangada i golo di iloo di helekai nia helekai henua gee, gei anga labelaa gi tangada i golo di iloo di haga modongoohia nia mee ne helekai ai."},{"book":"1 Corinthians","chapter":"12","verse":"11","text":"Malaa, di Hagataalunga hua e dahi dela e hai nia mee huogodoo aanei, e wanga gi tangada nei mo tangada nei dono duhongo hegau kisakis, gii hai be dono hiihai."},{"book":"1 Corinthians","chapter":"12","verse":"12","text":"Christ le e hai be tuaidina e dahi dela e logo ono dudaginga. Tuaidina hua e dahi, ne hai gi nia dudaginga e logo.12.12 Romans 12.4-5"},{"book":"1 Corinthians","chapter":"12","verse":"13","text":"Gidaadou huogodoo gu babdais i di hagataalunga e dahi gi lodo tuaidina e dahi. Gidaadou digau o Jew be digau tuadimee, hege be dagaloaha, gidaadou huogodoo gu inu i di Hagataalunga e dahi."},{"book":"1 Corinthians","chapter":"12","verse":"14","text":"Tuaidina la hagalee tudaginga hua e dahi, nia dudaginga e logo."},{"book":"1 Corinthians","chapter":"12","verse":"15","text":"Maa di wae ga helekai boloo, “Idimaa au hagalee di lima, gei au hagalee di mee ni tuaidina,” nnelekai aanei e deemee di daa di wae gi daha mo tuaidina."},{"book":"1 Corinthians","chapter":"12","verse":"16","text":"Maa talinga ga helekai boloo, “Au hagalee di golomada, au hagalee di mee ni tuaidina,” nnelekai aanei e deemee di daa talinga gi daha mo tuaidina."},{"book":"1 Corinthians","chapter":"12","verse":"17","text":"Maa tuaidina hagatau la gaa hai di golomada, malaa gei mee e hagalongo behee? Gei tuaidina hagatau la gaa hai talinga, gei mee e hagadungu ana mee gi di aha?"},{"book":"1 Corinthians","chapter":"12","verse":"18","text":"Gei God ne haganohonoho nia dudaginga huogodoo i lodo tuaidina tangada, gii hai be dana hiihai."},{"book":"1 Corinthians","chapter":"12","verse":"19","text":"Ma e deemee di hai tuaidina, maa huogodoo gaa hai tudaginga hua e dahi!"},{"book":"1 Corinthians","chapter":"12","verse":"20","text":"Gei dolomeenei nia dudaginga la guu logo, gei tuaidina hua e dahi."},{"book":"1 Corinthians","chapter":"12","verse":"21","text":"Di golomada e deemee di helekai ang gi di babaalima, “Au hagalee e angaanga gi do hagamaamaa.” E hai labelaa be di libogo ang gi nia babaawae, “Au hagalee e angaanga adu gi goolua.”"},{"book":"1 Corinthians","chapter":"12","verse":"22","text":"Gei hunu dudaginga e paagege, gei nia maa e hagalabagau huoloo di hai hegau."},{"book":"1 Corinthians","chapter":"12","verse":"23","text":"Gei nia dudaginga ala e dugu go gidaadou bolo hagalee dahidamee, aalaa tadau mee koia e benebene. Gei nia dudaginga ala e huaidu dono mmada ginai, le e benebene hagalabagau,"},{"book":"1 Corinthians","chapter":"12","verse":"24","text":"ala hagalee hai mee ginai nia dudaginga madamada. Gei God gu haga noho tadau huaidina, guu wanga dono aamua damana gi nia dudaginga ala nadau madamada ai,"},{"book":"1 Corinthians","chapter":"12","verse":"25","text":"bolo tee buni gi hudee heia gi i golo i lodo tadau huaidina, gei nia dudaginga huogodoo gi buni anga gi di hagadau maamaa."},{"book":"1 Corinthians","chapter":"12","verse":"26","text":"Maa tudaginga e dahi ma ga mmae, nia dudaginga huogodoo e mmae dalia di maa. Maa tudaginga e dahi gaa kae dono hagahumalia, nia dudaginga huogodoo e tenetene labelaa."},{"book":"1 Corinthians","chapter":"12","verse":"27","text":"Goodou huogodoo la tuaidina ni Christ, tangada nei mo tangada nei nia dudaginga ni tuaidina deenei."},{"book":"1 Corinthians","chapter":"12","verse":"28","text":"God ne haga noho nia lohongo huogodoo o lodo di nohongo dabu: di tahi go nia daangada agoago hagau, di lua go nia soukohp, di tolu go nia daangada aago, nomuli go digau ala e hai nadau mogobuna haga goboina, nomuli go digau ala guu wanga ginai di mogobuna hagahili magi, be e hagamaamaa digau ala i golo, be e dagi digaula, be go digau ala e mee di helekai i nnelekai henua gee.12.28 Ephesians 4.11"},{"book":"1 Corinthians","chapter":"12","verse":"29","text":"Hagalee huogodoo e hai digau agoago hagau, be nia soukohp, be digau aago. Hagalee huogodoo nadau mogobuna e hai nia mee hagagoboina,"},{"book":"1 Corinthians","chapter":"12","verse":"30","text":"be e hagahili nia magi o digau magi, be e helekai i nia helekai henua gee, be e haga modongoohia nia helekai aanei."},{"book":"1 Corinthians","chapter":"12","verse":"31","text":"Gi haa manawa i nia kisakis hagalabagau."}]}