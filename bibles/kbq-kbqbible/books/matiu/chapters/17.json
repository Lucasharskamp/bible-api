{"data":[{"book":"MATIU","chapter":"17","verse":"1","text":"Hagi 6si'a knamofo amefi kna zupa, Pitama, Jemisima, Joni Jemisi nefuma huno Jisasi'a zamagri'ake zamareno za'za agonarega mareri'ne."},{"book":"MATIU","chapter":"17","verse":"2","text":"Zamuga umani'nege'za negageno, avugosafintira zage avunasisimo'ma hiaza nehigeno, kukena'amo efeke huno tavimo'ma hiaza huno remsa hu'ne."},{"book":"MATIU","chapter":"17","verse":"3","text":"Anante Mosesi ene Elaijake zamuga efore hu'ne naneke Jisasi' ene hu'naze."},{"book":"MATIU","chapter":"17","verse":"4","text":"Hagi Pita'a amanage huno Jisasina asmi'ne, Ramoke, amafima mani'nonana knare hu'ne, Kagrama knarere hananana, nagra tagufa tona nona kigahue. Magora Kagriki, magora Mosesinki, magora Elaijanki hu'na kigahue,"},{"book":"MATIU","chapter":"17","verse":"5","text":"huno kema nehigeno, masa'ane hampomo tamino refite'nezmantegeno, mago ageru'mo hampompinti anage hu'ne, Ama'i Nagri Ne'mofavre, Agriku navesi nentena, tusiza hu'na musena hunentoe, ke'a antahi amiho!"},{"book":"MATIU","chapter":"17","verse":"6","text":"Amage' nentaza disaipol naga'mo'za nentahi'za tusi zmagogo fege'za mopafi ruhapati'za zmugosaregati mase'naze."},{"book":"MATIU","chapter":"17","verse":"7","text":"Hianagi Jisasi eno zmako nehuno, Koro osuta otiho, huno zamasmi'ne."},{"book":"MATIU","chapter":"17","verse":"8","text":"Kesga hu'za kazana mago'a vahera onke'nazanki, Jisasi'a Agrake mani'nege'za ke'naze."},{"book":"MATIU","chapter":"17","verse":"9","text":"Ana hute'za agona atre'za eneramizageno, Jisasi'a hu kase huzmanteno, Amama avana'gnazama kazazana mago vahera osmi'nenkeno, Vahe'mofo mofavremo fripintira otino."},{"book":"MATIU","chapter":"17","verse":"10","text":"Amage nentaza disaipol naga'mo'za anage hu'za antahige'naze. Nahige'za kasegere ugagota hu'naza vahe'mo'za, koteno Elaija'a ete'ne hu'za nehaze?"},{"book":"MATIU","chapter":"17","verse":"11","text":"Jisasi'a kenona huno, Elaija'ma tamage huno esuno'a maka'zana emeri zo'e hugahie."},{"book":"MATIU","chapter":"17","verse":"12","text":"Hu'nazanagi Nagra neramasmue, Elaija'a ko e'ne. Ana hu'neanagi agrira ke'za antahi'za osu'naze. Hianagi Agri'ma hunte'nazana, zamagri'ma zmesiaza hu'naze. Anahukna hu'za, Vahe'mofo mofavre'mofona azeri haviza hugahaze."},{"book":"MATIU","chapter":"17","verse":"13","text":"Anante amage nentaza disaipol naga'mo'za antahini nehu'za, Mono ti frezmante Joninku Agra nehie hu'naze."},{"book":"MATIU","chapter":"17","verse":"14","text":"Hakare vea kevufi azageno, mago ne'mo'a eno, Jisasi agafi rena emereno,"},{"book":"MATIU","chapter":"17","verse":"15","text":"anage hu'ne, Ramoke, kasunku mofavre'nimofona hunto, na'ankure mananiza negegeno ran kna enerino, mago'a kna traka huno teve tanenkino, timpi traka huno masetere nehie."},{"book":"MATIU","chapter":"17","verse":"16","text":"Nagra avare'na kamage'ma nentaza disaipol nagate oanagi, zamagra azeri onkanamare'naze."},{"book":"MATIU","chapter":"17","verse":"17","text":"Jisasi'a kenona huno, Tamagra tamentintia nosuta fatgo tamagutamagesa ontahi vahe mani'naze! Nama'a kna Nagra tamagranena manigahue? Nama'a zupa knaza tmia erigahue? Nagrite avretma amare eho."},{"book":"MATIU","chapter":"17","verse":"18","text":"Anante Jisasi'a havi avamu kesigeno atiramino vigeno, ana knazupage mofavremofo krimo'a so'e hu'ne."},{"book":"MATIU","chapter":"17","verse":"19","text":"Anante amage' nentaza disaipol naga'mo'za zamagraku Jisasinte e'za anage hu'naze. Na'a higeta havi avamura huntonkeno atinoramie."},{"book":"MATIU","chapter":"17","verse":"20","text":"Jisasi'a anage huno zamasmi'ne, Na'ankure tamagra osi tamentinti hu'naze. Nagra tamage hu'na neramasmue, masteti zafamofo osi avima'agna tamentintimo'ma hu'nena, anage hutma ama agonagura hugahaze. Amarera atrenka anture vuo hanageno'a, amne vugahie. Mago'zamo'a amuho huormantegahie."},{"book":"MATIU","chapter":"17","verse":"21","text":"[Hagi amanahukna havi avamumo'a, vahe agu'afinti atioramigahie. Hagi kave atretma nunamuma hanutma amne huntegahaze.] 17:21Korapama kre'naza avontafepina 21 omanene."},{"book":"MATIU","chapter":"17","verse":"22","text":"Hagi Galili utruma hutazageno, Jisasi'a anage huno zamasmi'ne, Vahe'mofo Mofavre komoru hu'za avare'za vahe zamazampi antegahaze."},{"book":"MATIU","chapter":"17","verse":"23","text":"Zamagra ahe frisageno friteno, tagufa knare Agra otigahie, huno hige'za amagema nentaza disaipol naga'mo'za nentahi'za zamarimpa kna hu'naze."},{"book":"MATIU","chapter":"17","verse":"24","text":"Kapeniumu etageno ra mono nompi zago e'neri'za vahe'mo'za, Pitante e'za anage hu'naze, Tamagri'ma rempi huneramia ne'mo'a, ra mono nompi tare takesi zagoa nentefi nonte?"},{"book":"MATIU","chapter":"17","verse":"25","text":"Pita'a izo nehuno nompi umrerigeno, Jisasi'a ese antahigeno, Saimoniga na'ane kagesa nentahine? Ama mopafi kini vahe'mo'za izampinti takesi zagoa e'nerize? Zamagra vahepintipi ru vahepintire?"},{"book":"MATIU","chapter":"17","verse":"26","text":"Higeno Pita'a ru vahepinti e'nerize hutegeno, Jisasi'a anage hu'ne, Hagino naga'amo'za miza osegahaze."},{"book":"MATIU","chapter":"17","verse":"27","text":"Hianagi tagra zamarimpa kna eri ozamisunanki, tirute vunka huku nofi ome atrenka ese'ma avazu hanana nozara agi eri aka hunka mago zago me'nena kegahane. Ana zago erinka Nagrite'ene kagra re'enena ome miza hugahane."}]}