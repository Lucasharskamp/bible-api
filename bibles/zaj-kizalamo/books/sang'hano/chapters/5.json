{"data":[{"book":"SANG'HANO","chapter":"5","verse":"1","text":"Kukala na munhu imwe yakemigwe Anania, hamwe na mtwanzi wake Safila, na hewo vivija waguza mgunda."},{"book":"SANG'HANO","chapter":"5","verse":"2","text":"Kuno mtwanzi wake yovitanga, Anania kabagula hela ziyagwe kazifisa, abaho, zisigale kawagwelela watumigwa wa Kilisto."},{"book":"SANG'HANO","chapter":"5","verse":"3","text":"Abaho, Petulo kamulongela, “Anania, habali umulekile Mwenembago yawingile moyo wako, na kum'vwizila Loho wa Mulungu mkufisa zihela ziyagwe ziupatile mkuguza mgunda?"},{"book":"SANG'HANO","chapter":"5","verse":"4","text":"Vuukalile ung'hali haunaguzwa, haukalile wako? Na vuukalile uguzigwe, zihela ziupatile hazikalile zako? Habali kugelegeza vihile mmoyo wako na kutenda mbuli ino? Hum'vwizile munhu, ila kum'vwizila Mulungu!”"},{"book":"SANG'HANO","chapter":"5","verse":"5","text":"Anania viyahulike hivo, kagwa hasi, kadanganhika. Wanhu wose waihulike mbuli ino wadumba ng'hani."},{"book":"SANG'HANO","chapter":"5","verse":"6","text":"Wamhale weza, waluzingiliza lukuli lwake muna isanda, abaho, walulava hanze, na kuluzika."},{"book":"SANG'HANO","chapter":"5","verse":"7","text":"Vigabitile kamba masaa madatu, mtwanzi wake kengila, kuno hatangile gaja galawilile."},{"book":"SANG'HANO","chapter":"5","verse":"8","text":"Petulo kamuuza, “Nilongele, zino zizo zihela zimpatile mkuguza mgunda wenu?” Na heyo kamwidika, “Ona, zizo zino.”"},{"book":"SANG'HANO","chapter":"5","verse":"9","text":"Petulo kamulongela, “Vino habali gweye na mbigalo wako mwitogolela kumgeza Loho wa Mndewa? Tegeleza, wanhu wacholile kumzika mbigalo wako wa hana ulwivi, na gweye vivija wokusola.”"},{"book":"SANG'HANO","chapter":"5","verse":"10","text":"Bahaja Safila kagwa hasi ha magulu ga Petulo, kadanganhika. Waja iwamhale viwengile wam'vika yeshile kudanganhika, wamulava kunze, abaho, wamzika habehi na mbigalo wake."},{"book":"SANG'HANO","chapter":"5","verse":"11","text":"Wanhu wose wamtogole Kilisto na wanhu wose wayagwe waihulike mbuli hiyo wadumba ng'hani."},{"book":"SANG'HANO","chapter":"5","verse":"12","text":"Watumigwa wa Kilisto watenda vilaguso na mikanganyo bwando mwa wanhu. Na wanhu wose wamtogole Kilisto wakala woiting'hana hamoja Muing'anda ya Mulungu hana Ulubuga lwa Selemani."},{"book":"SANG'HANO","chapter":"5","verse":"13","text":"Wanhu walekile kumtogola Kilisto wadumba kuilumba na hewo, hata avo wanhu wawagwaa nhogolwa ng'hulu."},{"book":"SANG'HANO","chapter":"5","verse":"14","text":"Ila mheta ya watwanzi na wambigalo wamtogole Mndewa yongezeka ng'hani."},{"book":"SANG'HANO","chapter":"5","verse":"15","text":"Na wanhu wakala wowagala watamu mnzila na kuwatambalika mzisazi na mmikeka giladi Petulo yahabita, walau sisila jake diwakwase watamu."},{"book":"SANG'HANO","chapter":"5","verse":"16","text":"Wanhu bwando weza kulawa m'viwambo vizunguluke Yelusalemu, wawagala watamu zao na wanhu wavagaligwe na vinyamkela, na wose wahonyigwa."},{"book":"SANG'HANO","chapter":"5","verse":"17","text":"Abaho, Mkulu wa Wakulu wose wa Nhambiko na wayage, awo wakalile wanhu wa dale da Masadukayo, wakala wokona migongo."},{"book":"SANG'HANO","chapter":"5","verse":"18","text":"Wawagoga watumigwa wa Kilisto, na kuwagela mkifungo."},{"book":"SANG'HANO","chapter":"5","verse":"19","text":"Ila mkipigiti cha ikilo, msenga wa Mndewa wa kuulanga kazivugula zinyivi za ing'anda ya kifungo, abaho, kawalava hanze kawalongela,"},{"book":"SANG'HANO","chapter":"5","verse":"20","text":"“Gendeni mkeme muna Ing'anda ya Mulungu mkawalongele wanhu mbuli zose za Ugima uno.”"},{"book":"SANG'HANO","chapter":"5","verse":"21","text":"Watumigwa wa Kilisto viwahulike gano, imitondo ng'hani wengila muna Ing'anda ya Mulungu, wasonga kufundiza."},{"book":"SANG'HANO","chapter":"5","verse":"22","text":"Ila waja iwemilizi wa Ing'anda ya Mulungu viwavikile muna ing'anda ya kifungo, hawawawene, avo, wabwela na kuwalongela gaja galawilile,"},{"book":"SANG'HANO","chapter":"5","verse":"23","text":"walonga, “Tuivika ng'anda ya kifungo ihindigwa goya, na wemilizi wema haulongozi wa zinyivi, ila vituvugule zinyivi, hatum'vikile munhu yoyose mng'anda!”"},{"book":"SANG'HANO","chapter":"5","verse":"24","text":"Mkulu wa wemilizi wa Ing'anda ya Mulungu na wakulu wa wakulu wa nhambiko viwahulike mbuli ino, wazanywa ng'hani wogelegeza choni chondakilawilile hamwande."},{"book":"SANG'HANO","chapter":"5","verse":"25","text":"Abaho, munhu imwe keza kawalongela, “Tegelezeni, waja iwanhu imuwekile mkifungo, sambi wa muna Ing'anda ya Mulungu wofundiza wanhu.”"},{"book":"SANG'HANO","chapter":"5","verse":"26","text":"Avo imkulu wa wemilizi hamoja na watumigwa zake wachola muna Ing'anda ya Mulungu, wawasola, wawagala lugaluga, kwavija wadumba wanhu sambiwawatoe na mabwe."},{"book":"SANG'HANO","chapter":"5","verse":"27","text":"Wawagala waja iwatumigwa wa Kilisto, waweka haulongozi wa Ikitala Kikulu cha Isi ya Wayahudi. Abaho, Mkulu wa Wakulu wose wa Nhambiko kawauza,"},{"book":"SANG'HANO","chapter":"5","verse":"28","text":"“Hatuwagomese mweye kamba sambimfundize mditwaga dino? Loleni, Yelusalemu muimemeza mafundo genu, na sambi molonda kutugalila nhaguso ya ifa ya munhu ija.”"},{"book":"SANG'HANO","chapter":"5","verse":"29","text":"Petulo na waja watumigwa wa Kilisto wayagwe wedika, walonga, “Tolondigwa kumtegeleza Mulungu, na sio wanhu."},{"book":"SANG'HANO","chapter":"5","verse":"30","text":"Mulungu wa tata zetu kamzusa Yesu, ija mweye imumkomile mkumuwamba mumsalaba."},{"book":"SANG'HANO","chapter":"5","verse":"31","text":"Mulungu kamwinula na kumwika kumkono wake wa ukulume, kawa Kilangizi na Mkombola, giladi yawatende wanhu wa Islaeli waleke vilozo vao, na vilozo vao vigeligwe kumgongo."},{"book":"SANG'HANO","chapter":"5","verse":"32","text":"Tweye twa wasindila wa mbuli zino, hamoja na Loho wa Mulungu wagweleligwe wanhu wose wamtogole Mulungu.”"},{"book":"SANG'HANO","chapter":"5","verse":"33","text":"Wanhu wose wa Ikitala Kikulu cha Isi ya Wayahudi viwahulike hivo, wona lusango ng'hani, na walonda kuwakoma."},{"book":"SANG'HANO","chapter":"5","verse":"34","text":"Ila Mfalisayo imwe twaga jake Gamalieli, mfundiza Malagizo ga Musa yakalile yohishimilwa na wanhu wose, kema haulongozi wa Ikitala Kikulu cha Isi ya Wayahudi, kalagiza kamba waja watumigwa wa Kilisto wekigwe hanze mkipigiti kidodo."},{"book":"SANG'HANO","chapter":"5","verse":"35","text":"Abaho, kawalongela, “Mweye Waislaeli wayangu, iteganyeni ng'hani na kija kimulonda kuwatenda wanhu wano!"},{"book":"SANG'HANO","chapter":"5","verse":"36","text":"Kwavija kipigiti kija kukala na munhu imwe twaga jake Teuda, heyo kakiitenda kamba munhu mkulu na kubanza wanhu mia nne wakiilumba hamoja na heyo. Ila kakomigwa, na wanhu zake wose wapwililika, na mbuli zake hazigendelele."},{"book":"SANG'HANO","chapter":"5","verse":"37","text":"Kulawa ino, kalawilila Yuda munhu wa Galilaya mkipigiti cha kupetigwa wanhu, na munhu ino na heyo kawalundiza wanhu, abaho, wamkweleleza. Ila na heyo vivija kakomigwa, na wanhu zake wapwililika."},{"book":"SANG'HANO","chapter":"5","verse":"38","text":"Avo, nowalongela, sambimuwatende kinhu chochose wanhu wano, walekeseni wachole! Kwavija, kamba mbuli ino ama sang'hano ino iwoitenda ilawa ha wanhu, haigendelela,"},{"book":"SANG'HANO","chapter":"5","verse":"39","text":"ila kamba ilawa ha Mulungu, hamdaha kuibananga. Sambimwoneke kamba mogomba na Mulungu!”"},{"book":"SANG'HANO","chapter":"5","verse":"40","text":"Avo wawakema mng'anda waja watumigwa wa Kilisto, wawalanha mbalati, na wawagomesa sambiwafundize mwanza uyagwe mditwaga da Yesu, abaho, wawalekesa wachole."},{"book":"SANG'HANO","chapter":"5","verse":"41","text":"Na hewo wasegela kulawa haulongozi wa Ikitala Kikulu cha Isi ya Wayahudi kuno wodeng'ha kwavija Mulungu kona kamba walumba kugeligwa kinyala sama ya twaga da Yesu."},{"book":"SANG'HANO","chapter":"5","verse":"42","text":"Mazua gose hawalekile kufundiza mzikae zao na Kung'anda ya Mulungu, na kuwapetela wanhu Usenga Unogile kamba Yesu iyo Kilisto."}]}