{"data":[{"book":"2 Vakolinso","chapter":"3","verse":"1","text":"Panjika mwenu mùtenda kuva hwetu tùlilombolela kavila kwenu mwenu, henga akee uchocho. Vanu vanji pavambeida kwenu mwenu vàlembelewa vààve na baluwa ya kulombolewa au kupata baluwa ya kulombolewa kwa vanu vanji kuhaloka kwenu mwenu, henga hwetu tukálembelewa kuvanadyo."},{"book":"2 Vakolinso","chapter":"3","verse":"2","text":"Mwenu mmene mùvele muchi baluwa yetu ya kulilombolela, ilembwîje mmitima yetu imaikâna na kusomwa na vanu vammalele."},{"book":"2 Vakolinso","chapter":"3","verse":"3","text":"Ìmaikana mwalehu kuva mwenu nni baluwa ilembwîje na Kilisto, kupapatana na utumishi wetu. Baluwa aino ikálembwije kwa wino, henga ìlembwije kwa Umumu wanga Nnungu avêle na umi. Na baluwa aneyo nanga pailembwije mmibao vya mayanga, henga ìlembwije mmitima ya vanu."},{"book":"2 Vakolinso","chapter":"3","verse":"4","text":"Tùtangola malove anelo ing'anya ya lilolelo lituvenalyo kwa Nnungu kwa indila ya Kilisto."},{"book":"2 Vakolinso","chapter":"3","verse":"5","text":"Na tukáhaula kuva hwetu tùnalihululila tuvene kutenda chinu chohecho, henga dimongo dya kuhulula kwetu dìhaloka kwa Nnungu."},{"book":"2 Vakolinso","chapter":"3","verse":"6","text":"Nang'e njo atuhululîha hwetu kuva tuvatumishi tùvá lilailano lyahambi. Lilailano anelyo likee lya Sheliya ilembwîje, ila nni lilailano lya Umumu Wanaswe. Kwa kuva, Sheliya ilembwîje ìida na kuhwa, henga Umumu Wanaswe àida na umi."},{"book":"2 Vakolinso","chapter":"3","verse":"7","text":"Sheliya ya Musa ílembwije mmibao vya mayanga. Ikànava ntululilo wake wátendihije kuhwa, henga íhwikile kwa Vaisilaeli ivèlè na ukulu nkulu namene. Kwa kuva, Musa páidile na Sheliya kwa Vaisilaeli, Vaisilaeli nanga pavanahulwile kulola kumeho kwa Musa ing'anya kumeho kwake kúnang'anyima. Na ing'anyimi aneyo yavele chihi ya uhiku kadiki. Bahi ikàva utumishi wa achila chinatendihije kuhwa kutendeke kwa ukulu nkulu namuna aneyo,"},{"book":"2 Vakolinso","chapter":"3","verse":"8","text":"bahi, utumishi wa Umumu Wanaswe ùmbepunda kuva na ukulu nkulu namene."},{"book":"2 Vakolinso","chapter":"3","verse":"9","text":"Bahi ikàva utumishi uvapelekejîja vanu hukumu ya asabu úvele na ukulu, dachi utumishi uvatênda vanu vavalangiwe kuva vambone pameho panga Nnungu ukambepunda kuva na ukulu nkulu namene?"},{"book":"2 Vakolinso","chapter":"3","verse":"10","text":"Ni muhiu kuva, aula ukulu únang'anyime machedo ukáhulula kulingananywa na ukulu wa vino ûva nkulu namene."},{"book":"2 Vakolinso","chapter":"3","verse":"11","text":"Bahi ikàva Sheliya ínavele chihi ya uhiku kadiki ípete ukulu, bahi àlalá lakávele na ntululilo làvele na ukulu nkulu namene."},{"book":"2 Vakolinso","chapter":"3","verse":"12","text":"Bahi kwa kuva tùvele na lilolelo anelyo, hwetu tùtangola bila kuyopa."},{"book":"2 Vakolinso","chapter":"3","verse":"13","text":"Hwetu tukátenda muchi Musa chachihunika kumeho kwake kwa chitambala uchinga Vaisilaeli vanayone idiyali na imaliliki ya aila ing'anyimi."},{"book":"2 Vakolinso","chapter":"3","verse":"14","text":"Henga ding'ano dyavo díniidopywa kumala. Kwa kuva, mpaka nelo Vaisilaeli pavavisoma vitabu vya Lilailano lya Kala, ding'ano dyavo dìhweneha chihi kuva muchi dìhinikwije na chitambala uchila. Na chitambala anecho chìmbeuswa chihi kwa munu alundânywa na Kilisto."},{"book":"2 Vakolinso","chapter":"3","verse":"15","text":"Na mpaka nelo, kila pavasoma mmitabu vya Sheliya ya Musa, mitima yavo ììva muchi ìnihinikwa na chitambala."},{"book":"2 Vakolinso","chapter":"3","verse":"16","text":"Henga munu pampindikukila Nang'olo, chitambala anecho chìnauswa."},{"book":"2 Vakolinso","chapter":"3","verse":"17","text":"Bahi “Nang'olo” njo Umumu Wanaswe, na pachinu pávèlè Umumu wanga Nang'olo, anepo njo pavêle na uhulu."},{"book":"2 Vakolinso","chapter":"3","verse":"18","text":"Bahi hwetu tuvammalele tuhunukuliwîje kumeho, tùlanguja ukulu wa Nnungu muchi chilolo chìchilanguja chimbwehedi changa munu mwene. Bahi Nang'olo, yani Umumu Wanaswe ànatupindikulanya hwetu uchinga tulandane nawe, na kutupitisha kuuka muukulu umo mpaka ukulu unji ûva nkulu namene."}]}