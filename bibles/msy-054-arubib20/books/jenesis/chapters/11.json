{"data":[{"book":"Jenesis","chapter":"11","verse":"1","text":"Fomɨra nguazimɨn gumazamiziba bar akar vamɨra ikia, egha mɨgɨrɨgɨar otevir vabaram ami."},{"book":"Jenesis","chapter":"11","verse":"2","text":"Egha me aruem anadi naghɨn ikegha, puram arua ghua iza Babilonɨn nguazir zarimɨn apia."},{"book":"Jenesis","chapter":"11","verse":"3","text":"Egha me uarira uariv gei, “Aria, ia izɨ, e bar moghɨra nguazitaba inigh da tueghtɨ da brighbar mɨn otivika.” Egha me dɨpenibar ingaramin brighbagh ami. Egha me brighɨn kabagh amizɨ da uarir isavsuighamin koltaba uaghan iti."},{"book":"Jenesis","chapter":"11","verse":"4","text":"Egha me ghaze, “E datɨrɨghɨn uari uari bagh nguibar ekiatamɨn ingaram, egh an aven tauan bar ruaritam asaraghtɨ, an ruarim mangɨ overiamɨn suiragham. Egh kamagh, e uari abɨgh mangɨ tintinibar nguazimɨn nguibar igharazibar ikian kogham. E kamaghɨn damutɨ, gumazamiziba bar ziar bar ekiam e danɨngam.”"},{"book":"Jenesis","chapter":"11","verse":"5","text":"Ezɨ Ikiavɨra Itir God, nguibar ekiar kam ko tauan gumazamiziba an aven ingarizimɨn ganasa izaghiri."},{"book":"Jenesis","chapter":"11","verse":"6","text":"Egha uan Nguibamɨn ikia ghaze, “Gumazamizir kaba me akar vamɨram mɨgɨa egha uari inigha nɨghnɨzir vamɨra iti. Egha nguibar dafar kamɨn ingari. Me kamaghɨn uan nɨghnɨzimɨn gɨn mangɨ, bizir avɨribar amuam."},{"book":"Jenesis","chapter":"11","verse":"7","text":"Kamagh, e ua magɨrɨ akar me mɨgeim abɨghɨrarightɨ, me uan akar mɨngaribagh foghan koghɨva uariv kɨman kogham.”"},{"book":"Jenesis","chapter":"11","verse":"8","text":"Egha Ikiavɨra Itir God me gamizɨ, me tintinibar nguaziba bar adar ghue. Egha nguibar ekiar kam uam a ingari puvatɨ."},{"book":"Jenesis","chapter":"11","verse":"9","text":"Dughiar kam, Ikiavɨra Itir God gumazamizir kabar akar me mɨgeiba abɨagharɨghizɨ, me tintinibar nguazimɨn danganiba bar adar ghue. Kamaghɨn me nguibar ekiar kam dɨbora ghaze, “Babel.”11:9 Hibrun akamɨn ziar kam, “Babel,” a mong kamaghɨn ghu, “abɨagharɨki.”"},{"book":"Jenesis","chapter":"11","verse":"10","text":"Kar Siemɨn ovavir boribar ziaba. Aperiar ekiam otozɨ azenir pumuningɨn gɨn, me Siemɨn azeniba medi da 100ɨn oto. Ezɨ an Arpaksatɨn afeziamɨn oto."},{"book":"Jenesis","chapter":"11","verse":"11","text":"Egha gɨn Siem 500plan azeniba ikia, dar aven otariba ko guivir igharaziba inigha areme."},{"book":"Jenesis","chapter":"11","verse":"12","text":"Ezɨ Arpaksat 35pla azeniba ikiava Selan afeziamɨn oto."},{"book":"Jenesis","chapter":"11","verse":"13","text":"Egha gɨn Arpaksat 403plan azeniba ikia dar aven, otariba ko guivir igharaziba inigha areme."},{"book":"Jenesis","chapter":"11","verse":"14","text":"Ezɨ Sela 30pla azeniba ikiava Eberɨn afeziamɨn oto."},{"book":"Jenesis","chapter":"11","verse":"15","text":"Egha gɨn Sela 403pla azenibar ikia, dar aven otariba ko guivir igharaziba inighava areme."},{"book":"Jenesis","chapter":"11","verse":"16","text":"Ezɨ Eber 34pla azeniba ikiava Pelekɨn afeziamɨn oto."},{"book":"Jenesis","chapter":"11","verse":"17","text":"Egha gɨn Eber 430pla azenibar ikia, dar aven otariba ko guivir igharaziba inighava areme."},{"book":"Jenesis","chapter":"11","verse":"18","text":"Ezɨ Pelek 30pla azeniba ikiava Reun afeziamɨn oto."},{"book":"Jenesis","chapter":"11","verse":"19","text":"Egha gɨn Pelek 209pla azeniba ikia, dar aven otariba ko guivir igharaziba inighava areme."},{"book":"Jenesis","chapter":"11","verse":"20","text":"Ezɨ Reu 32pla azeniba ikiava Serukɨn afeziamɨn oto."},{"book":"Jenesis","chapter":"11","verse":"21","text":"Egha gɨn Reu 207pla azeniba ikia, dar aven otariba ko guivir igharaziba inighava areme."},{"book":"Jenesis","chapter":"11","verse":"22","text":"Ezɨ Seruk 30pla azeniba ikia Nahorɨn afeziamɨn oto."},{"book":"Jenesis","chapter":"11","verse":"23","text":"Egha gɨn Seruk 200pla azeniba ikia, dar aven otariba ko guivir igharaziba inighava areme."},{"book":"Jenesis","chapter":"11","verse":"24","text":"Ezɨ Nahor 29pla azeniba ikia Teran afeziamɨn oto."},{"book":"Jenesis","chapter":"11","verse":"25","text":"Egha gɨn Nahor 119pla azeniba ikia, dar aven otariba ko guivir igharaziba inighava areme."},{"book":"Jenesis","chapter":"11","verse":"26","text":"Ezɨ Tera 70pla azeniba ikiava Abram, Nahor ko Haranɨn afeziamɨn oto."},{"book":"Jenesis","chapter":"11","verse":"27","text":"Ezɨ kar Teran ovavir boribar ziaba. Tera a Abram, Nahor ko Haranɨn afeziam. Ezɨ Haran a Lotɨn afeziam."},{"book":"Jenesis","chapter":"11","verse":"28","text":"Ezɨ Haran uan nguibam Urɨn ikiava areme. Ur a Kaldiabar nguazir asɨzimɨn iti. Ezɨ dughiar kam, an afeziam Tera angamɨra ikiavɨra iti."},{"book":"Jenesis","chapter":"11","verse":"29","text":"Ezɨ Abram Sarain iti, ezɨ Nahor Haranɨn guivim Milkan iti. Egha uaghan Haran Iskan afeziam."},{"book":"Jenesis","chapter":"11","verse":"30","text":"Ezɨ Sarai boriba batir puvatɨgha, boritam itir puvatɨ."},{"book":"Jenesis","chapter":"11","verse":"31","text":"Ezɨ Tera uan adarazi inigha, Kaldiabar nguazimɨn itir nguibam Ur, an ategha Kenanɨn nguazimɨn zui. Teran gɨn zuir adarazir ziabar kara: an otarim Abram, ko an asamim Sarai, ko an igiam Lot, ezɨ Haran a Lotɨn afeziam. Me ghua Haranɨn nguibamɨn otivigha egha nguibar kamɨn apera."},{"book":"Jenesis","chapter":"11","verse":"32","text":"Egha Tera 205pla azeniba ikiava nguibar kamɨn areme."}]}