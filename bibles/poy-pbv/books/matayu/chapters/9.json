{"data":[{"book":"Matayu","chapter":"9","verse":"1","text":"Yesu kakweniti mumtumbwi na kalokiti litanda na kuwuya mlushi lwakuwi."},{"book":"Matayu","chapter":"9","verse":"2","text":"Wantu wamu wamjegiti muntu yakalewelekiti nshimba, wamgonjeka mumkeka. Yesu pakawoniti njimiru yawu, kamgambira muntu yakalewelekiti, “Naguwera na lyoga mwana gwangu! Gulegiziwa vidoda vyagutenditi.”"},{"book":"Matayu","chapter":"9","verse":"3","text":"Wafunda wamu wa Malagaliru wanja kulitakulira weni, “Muntu ayu kankumwigilanga Mlungu!”"},{"book":"Matayu","chapter":"9","verse":"4","text":"Yesu kagamaniti maholu gawu, su kawagambira, “Iwera hashi mwankulihola vitwatira vidoda?"},{"book":"Matayu","chapter":"9","verse":"5","text":"Hashi, shizotopa ng'anji shii, ‘Kutakula vidoda vyagutenditi vilekiziwa,’ ama kutakula, ‘Gugoloki na gugendigendi’?"},{"book":"Matayu","chapter":"9","verse":"6","text":"Hanuwalanguziyi kuwera Mwana gwa Muntu kana uwezu pasipanu wa kuwalekeziya wantu vidoda vyawatenda.” Su kamgambira muntu yakalewelekiti, “Gugoloki, gutoli mkeka gwaku na gugendi ukaya kwaku.”"},{"book":"Matayu","chapter":"9","verse":"7","text":"Muntu yakalewelekiti kagoloka na kagenda ukaya kwakuwi."},{"book":"Matayu","chapter":"9","verse":"8","text":"Lipinga lya wantu pawawoniti vitwatira vyavilawiliti, walikangashiti na wamkwisiti Mlungu yakawayupiti wantu uwezu wa ntambu ayi."},{"book":"Matayu","chapter":"9","verse":"9","text":"Yesu kawukiti pahala paliya, na pakaweriti kankugendagenda, kamwoniti mtola kodi yawamshema Matayu, kalivaga palihengu lyakuwi. Yesu kamgambira, “Gunfati.” Matayu kagoloka na kamfata."},{"book":"Matayu","chapter":"9","verse":"10","text":"Yesu pakaweriti ukaya kwa Matayu kankuliya shiboga, watola kodi wavuwa na watenda vidoda wiziti kuliya shiboga pamuhera na Yesu na wafundwa wakuwi."},{"book":"Matayu","chapter":"9","verse":"11","text":"Mafalisayu wamu pawawoniti aga, wawakosiya wafundwa wakuwi, “Iwera hashi mfunda gwenu kankuliya shiboga pamuhera na watola kodi na yawatenda vidoda?”"},{"book":"Matayu","chapter":"9","verse":"12","text":"Yesu kawapikaniriti na kawankula, “Wantu wakomu wamfira ndiri mganga, kumbiti walweli hera ndo wamfira mganga."},{"book":"Matayu","chapter":"9","verse":"13","text":"Mlungu kalonga, Mgendi mwakalifundi Lilembu ali linanagala lyana mana gaa, ‘Neni ntakula nfira lusungu, nfira ndiri tambiku.’ Niza ndiri kuwashema wantu yawalihola wankumfiriziya Mlungu, kumbiti yawatenda vidoda.”"},{"book":"Matayu","chapter":"9","verse":"14","text":"Shakapanu wantumini wa Yohani Mbatiza wamgenderiti Yesu, wamkosiya, “Iwera hashi, twenga pamuhera na Mafalisayu tuleka kuliya, kumbiti wafundwa waku waleka ndiri kuliya shiboga?”"},{"book":"Matayu","chapter":"9","verse":"15","text":"Yesu kawankula, “Hashi, mulihola kuwera wahenga pawawera mumsambu gwa ndowa wahinginika pawawera na mpalu gwa ndowa? Nakaka hapeni wahinginiki! Kumbiti lishaka lyankwiza pawamuwusiya mpalu gwa ndowa, ndo womberi hawaleki kuliya."},{"book":"Matayu","chapter":"9","verse":"16","text":"“Kwahera muntu yakasona shiraka sha nguwu ya syayi munguwu ngona toziya shiraka ashi hashidegi nguwu ngona na padegekiti palii hapongereki."},{"book":"Matayu","chapter":"9","verse":"17","text":"Ama kwahera muntu yoseri yakaweza kulekera divayi ya syayi mumihaku ya lukuli lugona, pakatenda hangu mihaku igona haipantiki na divayi hayitiki. Kumbiti divayi ya syayi ilekerwa mumihaku ya lukuli ya syayi na vyoseri havitulwi weri.”"},{"book":"Matayu","chapter":"9","verse":"18","text":"Yesu pakaweriti kankutakula aga, afisa gwa Shiyawudi kamwiziriti, kamsuntamalira na kamgambira, “Muhinga gwangu kahowa vinuvinu, kumbiti shondi shondi, gwizi gumtuliri liwoku lyaku nayomberi hakaweri mkomu.”"},{"book":"Matayu","chapter":"9","verse":"19","text":"Yesu kawuka pamuhera na wafundwa wakuwi, wamfatiti afisa."},{"book":"Matayu","chapter":"9","verse":"20","text":"Mdala yakaweriti mlweri gwa kusuma mwazi kwa mivinja lilongu na mbili, kamwiziriti Yesu kumbeli na kuyishinkula nguwu yakuwi."},{"book":"Matayu","chapter":"9","verse":"21","text":"Kalihola mumoyu mwakuwi, “Handa panshinkula nguwu, haweri mkomu.”"},{"book":"Matayu","chapter":"9","verse":"22","text":"Su, Yesu kagalambuka kamwona, kamgambira, “Mhinga gwangu, nagwana lyoga! Njimiru yaku ikuponiziya.” Pala palii mdala ulii kapona kusuma mwazi."},{"book":"Matayu","chapter":"9","verse":"23","text":"Shakapanu Yesu kingira mnumba mwa afisa ulii. Pakawawoniti wagomba luperembi lwa kudaya na wantu wavua wankudaya,"},{"book":"Matayu","chapter":"9","verse":"24","text":"kalonga, “Kila muntu kalawi kunja! Muhinga ayu kahowa ndiri, kumbiti kagonja hera!” Womberi wamseka Yesu."},{"book":"Matayu","chapter":"9","verse":"25","text":"Su, pawawawusiyiti wantu kulawa kunja, Yesu kingiriti mnumba kwa muhinga yakahowiti na kamkola liwoku lyakuwi na yomberi kagoloka."},{"book":"Matayu","chapter":"9","verse":"26","text":"Vitwatila avi vieniyiti pa isi yoseri ilii."},{"book":"Matayu","chapter":"9","verse":"27","text":"Yesu kawukiti pahala paliya na pakaweriti kankugendagenda, wanalwisi awili wanjiti kumfata. Womberi wabotanga, “Gutuwoneri lusungu Mwana gwa Dawudi!”"},{"book":"Matayu","chapter":"9","verse":"28","text":"Yesu pakingiriti mnumba, wanalwisi wawili wamgendera, nayomberi kawakosiya, “Hashi, mjimira handa neni nana uwezu wa kuwaponiziya?”"},{"book":"Matayu","chapter":"9","verse":"29","text":"Shakapanu Yesu kagashinkula masu gawu, kalonga, “Na iweri kwa mwenga ntambu yamjimira!”"},{"book":"Matayu","chapter":"9","verse":"30","text":"Na masu gawu gawera makomu. Su Yesu kawalagalira, “Namumgambira muntu yoseri shitwatila ashi!”"},{"book":"Matayu","chapter":"9","verse":"31","text":"Kumbiti womberi wawuka na wabwera visoweru vya Yesu pa isi ilii yoseri."},{"book":"Matayu","chapter":"9","verse":"32","text":"Wantu pawaweriti wankugenda zawu, wantu wamonga wamjegera Yesu muntu yakaweriti bubu toziya kaweriti na washamshera."},{"book":"Matayu","chapter":"9","verse":"33","text":"Katepu hera shamshera pawamlaviyiti, muntu ulii kanja kutakula. Wantu woseri walikangashiti nentu pawalonga, “Hatweni woni shitwatila gambira ashi mu Israeli!”"},{"book":"Matayu","chapter":"9","verse":"34","text":"Kumbiti Mafalisayu walonga, “Mkulu gwa washamshera ndo yakamupiti Yesu likakala lya kuwalaviya washamshera.”"},{"book":"Matayu","chapter":"9","verse":"35","text":"Yesu katyangiriti lushi zoseri na vijiji vyoseri. Kafunditi munumba za Mlungu, na kabweriti Shisoweru Shiwagira sha Ufalumi wa Mlungu, na kuwaponiziya wantu malweri ga ntambu zoseri."},{"book":"Matayu","chapter":"9","verse":"36","text":"Su, pakawawoniti vipinga vipinga vya wantu, moyu gwakuwi gumemiti lusungu, toziya waweriti watoka na wanalyoga gambira kondolu wahera mlolera."},{"book":"Matayu","chapter":"9","verse":"37","text":"Su kawagambira wafundwa wakuwi, “Mabenu gavuwa, kumbiti watenda lihengu lya kubena wavua ndiri."},{"book":"Matayu","chapter":"9","verse":"38","text":"Su, mumluwi yakana mabenu hakajegi watenda lihengu wabeni viboga vyakuwi.”"}]}