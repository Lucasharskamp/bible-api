{"data":[{"book":"Genesisi","chapter":"41","verse":"1","text":"Makore maviri azere akati apfuura, Faro akarota hope: Akanga amire paRwizi Nairi."},{"book":"Genesisi","chapter":"41","verse":"2","text":"Uye mhou nomwe dzakanga dzakanaka, dzakakora, dzakabuda murwizi dzikafura pakati petsanga."},{"book":"Genesisi","chapter":"41","verse":"3","text":"Shure kwadzo, dzimwe mhou nomwe, dzakanga dzakashata uye dzakaonda, dzakabuda muna Nairi, dzikamira parutivi rwedziya dzaiva kumahombekombe orwizi."},{"book":"Genesisi","chapter":"41","verse":"4","text":"Uye mhou dziya dzakanga dzakashata, dzakaonda, dzakadya mhou dziya dzakanga dzakanaka uye dzakakora. Ipapo Faro akapepuka."},{"book":"Genesisi","chapter":"41","verse":"5","text":"Akavatazve hope uye akarota kechipiri: Hura dzezviyo nomwe dzakanga dzakakora uye dzakanaka, dzakanga dzichikura padzinde rimwe."},{"book":"Genesisi","chapter":"41","verse":"6","text":"Shure kwadzo, dzimwe hura nomwe dzezviyo dzakabuda, dzakatetepa uye dzakapiswa nemhepo yokumabvazuva."},{"book":"Genesisi","chapter":"41","verse":"7","text":"Hura dzezviyo dzakatetepa dzakamedza dziya nomwe dzakanga dzakakora, hura dzakanga dzizere. Ipapo akapepuka, onei kwakanga kuri kurota."},{"book":"Genesisi","chapter":"41","verse":"8","text":"Mangwanani pfungwa dzake dzakatambudzika, saka akatuma shoko kunʼanga dzose navachenjeri veIjipiti. Faro akavaudza kurota kwake, asi hakuna munhu akagona kuzvidudzira kwaari."},{"book":"Genesisi","chapter":"41","verse":"9","text":"Ipapo mudiri mukuru akati kuna Faro, “Nhasi ndinorangarira kutadza kwangu."},{"book":"Genesisi","chapter":"41","verse":"10","text":"Pane imwe nguva Faro akatsamwira varanda vake, uye akandipfigira ini nomubiki mukuru mumba momukuru wavarindi."},{"book":"Genesisi","chapter":"41","verse":"11","text":"Mumwe nomumwe wedu akarota hope usiku humwe chetehwo, uye kurota kumwe nokumwe kwaiva nedudziro yako."},{"book":"Genesisi","chapter":"41","verse":"12","text":"Zvino jaya rechiHebheru rakanga rinesu, iye muranda womukuru wavarindi, takamuudza kurota kwedu, iye akakududzira kwatiri, achipa murume mumwe nomumwe dudziro yehope dzake."},{"book":"Genesisi","chapter":"41","verse":"13","text":"Uye zvinhu zvakaitika chaizvo sezvaakadudzira kwatiri: Ini ndakadzoserwa pabasa rangu, uye mumwe murume uye akasungirirwa.”"},{"book":"Genesisi","chapter":"41","verse":"14","text":"Saka Faro akatuma vanhu kuna Josefa, uye akakurumidza kubudiswa mugomba. Akati aveurwa musoro uye apfeka dzimwe nguo, akauya pamberi paFaro."},{"book":"Genesisi","chapter":"41","verse":"15","text":"Faro akati kuna Josefa, “Ndakarota hope, uye hakuna munhu akagona kudzidudzira. Asi ndanzwa zvarehwa nezvako kuti paunonzwa kurota uku, unogona kukududzira.”"},{"book":"Genesisi","chapter":"41","verse":"16","text":"Josefa akapindura Faro akati, “Ini handigoni kuzviita, asi Mwari achapa Faro mhinduro yaanoda.”"},{"book":"Genesisi","chapter":"41","verse":"17","text":"Ipapo Faro akati kuna Josefa, “Mukurota kwangu, ndakanga ndimire pamahombekombe aNairi,"},{"book":"Genesisi","chapter":"41","verse":"18","text":"ipapo ndikaona mhou nomwe dzichibuda murwizi, dzakakora uye dzakanaka, uye dzikafura pakati petsanga."},{"book":"Genesisi","chapter":"41","verse":"19","text":"Shure kwadzo, dzimwe mhou nomwe dzakabuda, dzine nzara uye dzakashata uye dzakaonda. Handisati ndamboona mhou dzakaipa kudai munyika yose yeIjipiti."},{"book":"Genesisi","chapter":"41","verse":"20","text":"Mhou dzakaonda uye dzakashata dzakadya mhou nomwe dziya dzakakora dzakanga dzatanga kuuya."},{"book":"Genesisi","chapter":"41","verse":"21","text":"Asi kunyange zvazvo dzakadzidya, hakuna munhu aigona kuona kuti dzakanga dzaita izvozvo; dzaingoratidzika kushata sezvadzakanga dzakaita kare. Ipapo ndakapepuka."},{"book":"Genesisi","chapter":"41","verse":"22","text":"“Mukurota kwangu, ndakaonawo hura nomwe dzezviyo, dzizere uye dzakanaka, dzichikura padzinde rimwe chete."},{"book":"Genesisi","chapter":"41","verse":"23","text":"Shure kwadzo dzimwe hura nomwe dzakamera, dzakasvava, dzakaonda uye dzakapiswa nemhepo yokumabvazuva."},{"book":"Genesisi","chapter":"41","verse":"24","text":"Hura dziya dzakaonda dzakamedza dziya hura nomwe dzakanga dzakanaka. Ndakaudza nʼanga izvi, asi hakuna akagona kunditsanangurira.”"},{"book":"Genesisi","chapter":"41","verse":"25","text":"Ipapo Josefa akati kuna Faro, “Kurota kwaFaro ndokumwe uye kwakafanana. Mwari akaratidza kuna Faro zvinhu zvaava kuda kuita."},{"book":"Genesisi","chapter":"41","verse":"26","text":"Mhou nomwe dzakanaka ndiwo makore manomwe, uye hura nomwe dzakanaka dzezviyo ndiwo makore manomwe amaguta; kurota uku kumwe chete uye kwakafanana."},{"book":"Genesisi","chapter":"41","verse":"27","text":"Mhou nomwe dzakaonda uye dzakashata dzakakwira pashure, ndiwo makore manomwe, ndizvowo nehura nomwe dzezviyo dzisingabatsiri dzakapiswa nemhepo yokumabvazuva; ndiwo makore manomwe enzara."},{"book":"Genesisi","chapter":"41","verse":"28","text":"“Zvakangoita sezvandataura kuna Faro ndichiti: Mwari aratidza Faro zvaava kuda kuita."},{"book":"Genesisi","chapter":"41","verse":"29","text":"Makore manomwe amaguta makuru ari kuuya munyika yose yeIjipiti,"},{"book":"Genesisi","chapter":"41","verse":"30","text":"asi makore manomwe enzara achaatevera. Ipapo maguta ose omuIjipiti achakanganwikwa, uye nzara ichaparadza nyika."},{"book":"Genesisi","chapter":"41","verse":"31","text":"Maguta omunyika haachazorangarirwi, nokuti nzara inoatevera ichava huru kwazvo."},{"book":"Genesisi","chapter":"41","verse":"32","text":"Kurota uku kwapiwa kuna Faro nenzira mbiri nokuti nyaya iyi yarongwa zvizere naMwari, uye Mwari achazviita nokukurumidza."},{"book":"Genesisi","chapter":"41","verse":"33","text":"“Zvino Faro ngaatsvake munhu anonzwisisa uye akachenjera amugadze kuti ave mutariri wenyika yeIjipiti."},{"book":"Genesisi","chapter":"41","verse":"34","text":"Faro ngaagadze vatariri pamusoro penyika kuti vaunganidze chikamu chimwe chete muzvishanu chezvichakohwewa muIjipiti mukati mamakore manomwe aya amaguta."},{"book":"Genesisi","chapter":"41","verse":"35","text":"Vanofanira kuunganidza zvokudya zvose zvamakore aya akanaka ari kuuya uye vagochengeta zviyo pasi pesimba raFaro, zvinofanira kuchengetwa kuti zvizove zvokudya."},{"book":"Genesisi","chapter":"41","verse":"36","text":"Zvokudya izvi zvinofanira kuchengeterwa nyika, kuti zvigozoshandiswa panguva yamakore manomwe enzara achauya pamusoro peIjipiti, kuitira kuti nyika irege kuparadzwa nenzara.”"},{"book":"Genesisi","chapter":"41","verse":"37","text":"Urongwa uhu hwakaratidza kuva hwakanaka kuna Faro nokuvaranda vake vose."},{"book":"Genesisi","chapter":"41","verse":"38","text":"Saka Faro akavabvunza akati, “Tingawana here munhu akaita somurume uyu, munhu ane mweya waMwari maari?”"},{"book":"Genesisi","chapter":"41","verse":"39","text":"Ipapo Faro akati kuna Josefa, “Sezvo Mwari aita kuti izvi zvose zvizivikanwe newe, hakuna munhu anoziva uye akachenjera sewe."},{"book":"Genesisi","chapter":"41","verse":"40","text":"Iwe uchava mutariri womuzinda wangu, navanhu vangu vose, uye vanhu vangu vose vanofanira kuzviisa pasi pezvaunovarayira. Ndichava mukuru kwauri pachigaro choushe chete.”"},{"book":"Genesisi","chapter":"41","verse":"41","text":"Saka Faro akati kuna Josefa, “Ndakugadza kuti uve mutariri wenyika yose yeIjipiti.”"},{"book":"Genesisi","chapter":"41","verse":"42","text":"Ipapo Faro akabvisa mhete yake pamunwe wake akaiisa pamunwe waJosefa. Akamupfekedza nguo dzakaisvonaka uye akaisa uketani hwegoridhe pamutsipa wake."},{"book":"Genesisi","chapter":"41","verse":"43","text":"Akamuita kuti akwire pangoro yake ari wechipiri pakutungamirira, uye vanhu vakadanidzira pamberi pake vachiti, “Dziurai nzira!” Nokudaro akamuita mutariri weIjipiti yose."},{"book":"Genesisi","chapter":"41","verse":"44","text":"Ipapo Faro akati kuna Josefa, “Ndini Faro, asi pasina shoko rawataura iwe hakuna munhu achasimudza ruoko rwake kana rutsoka rwake munyika yose yeIjipiti.”"},{"book":"Genesisi","chapter":"41","verse":"45","text":"Faro akatumidza Josefa zita rokuti Zafenati-Panea uye akamupa Asenati mwanasikana waPotifera, muprista waOni, kuti ave mukadzi wake. Uye Josefa akafamba munyika yose yeIjipiti."},{"book":"Genesisi","chapter":"41","verse":"46","text":"Josefa akanga ava namakore makumi matatu okuberekwa paakapinda pabasa raFaro mambo weIjipiti. Uye Josefa akabuda kubva pamberi paFaro akafamba munyika yose yeIjipiti."},{"book":"Genesisi","chapter":"41","verse":"47","text":"Panguva yamakore manomwe amaguta, nyika yakabereka zvizhinji kwazvo."},{"book":"Genesisi","chapter":"41","verse":"48","text":"Josefa akaunganidza zvokudya zvose zvakawanikwa mumakore manomwe aya amaguta muIjipiti akazviunganidza mumaguta. Muguta rimwe nerimwe akaisa zvokudya zvaibva muminda yakapoteredza."},{"book":"Genesisi","chapter":"41","verse":"49","text":"Josefa akaunganidza zviyo zvakawanda kwazvo, sejecha regungwa; zvakanga zvakawanda zvokuti haana kuzokwanisa kuzvinyora nokuti zvakanga zvisisagoni kuyerwa."},{"book":"Genesisi","chapter":"41","verse":"50","text":"Makore enzara asati asvika, Josefa akanga aberekerwa vanakomana vaviri naAsenati mwanasikana waPotifera, muprista waOni."},{"book":"Genesisi","chapter":"41","verse":"51","text":"Josefa akatumidza dangwe rake zita rokuti Manase akati, “Nokuti Mwari akaita kuti ndikanganwe kutambudzika kwangu kwose navose veimba yababa vangu.”"},{"book":"Genesisi","chapter":"41","verse":"52","text":"Mwanakomana wake wechipiri akamutumidza zita rokuti Efuremu akati, “Nokuti Mwari akaita kuti ndive nezvibereko munyika yokutambudzika kwangu.”"},{"book":"Genesisi","chapter":"41","verse":"53","text":"Makore manomwe amaguta muIjipiti akasvika pakupera,"},{"book":"Genesisi","chapter":"41","verse":"54","text":"uye makore manomwe enzara akatanga, sezvazvakanga zvarehwa naJosefa. Kwakava nenzara mune dzimwe nyika dzose, asi munyika yose yeIjipiti maiva nezvokudya."},{"book":"Genesisi","chapter":"41","verse":"55","text":"Ijipiti yose payakatanga kunzwa nzara, vanhu vakatanga kuchemera zvokudya kuna Faro. Ipapo Faro akaudza vaIjipita vose akati, “Endai kuna Josefa muite zvaanokuudzai.”"},{"book":"Genesisi","chapter":"41","verse":"56","text":"Nzara yakati yapararira munyika yose, Josefa akazarura matura akatengesa zviyo kuvaIjipita, nokuti nzara yakanga iri huru munyika yose yeIjipiti."},{"book":"Genesisi","chapter":"41","verse":"57","text":"Uye nyika dzose dzakauya kuzotenga zviyo kuIjipiti kubva kuna Josefa, nokuti nzara yakanga iri huru munyika dzose."}]}