{"data":[{"book":"यूहन्ना","chapter":"14","verse":"1","text":"“तुम्हरो मन दु:खी नहीं हो; परमेश्वर पर विश्वास रखो अऊर मोरो पर भी विश्वास रखो।"},{"book":"यूहन्ना","chapter":"14","verse":"2","text":"मोरो बाप को घर म बहुत सो रहन की जागा हंय, यदि नहीं होतो त मय तुम सी कह्य देतो; कहालीकि मय तुम्हरो लायी जागा तैयार करन जाऊ हय।"},{"book":"यूहन्ना","chapter":"14","verse":"3","text":"अऊर यदि मय जाय क तुम्हरो लायी जागा तैयार करू, त फिर आय क तुम्ख अपनो इत ले जाऊं कि जित मय रहूं उत तुम भी रहो।"},{"book":"यूहन्ना","chapter":"14","verse":"4","text":"जित मय जाऊ हय तुम उत को रस्ता जानय हय।”"},{"book":"यूहन्ना","chapter":"14","verse":"5","text":"थोमा न ओको सी कह्यो, “हे प्रभु, हम नहीं जानय कि तय कित जाय रह्यो हय; त रस्ता कसो जानबो?”"},{"book":"यूहन्ना","chapter":"14","verse":"6","text":"यीशु न ओको सी कह्यो, “रस्ता अऊर सत्य अऊर जीवन मयच हय; बिना मोरो द्वारा कोयी बाप को जवर नहीं पहुंच सकय।"},{"book":"यूहन्ना","chapter":"14","verse":"7","text":"यदि तुम न मोख जान्यो होतो, त मोरो बाप ख भी जानतो; अऊर अब ओख जानय हय, अऊर ओख देख्यो भी हय।”"},{"book":"यूहन्ना","chapter":"14","verse":"8","text":"फिलिप्पुस न ओको सी कह्यो, “हे प्रभु, पिता ख हम्ख दिखाय दे, योच हमरो लायी बहुत हय।”"},{"book":"यूहन्ना","chapter":"14","verse":"9","text":"यीशु न ओको सी कह्यो, “हे फिलिप्पुस, मय इतनो दिन सी तुम्हरो संग हय, अऊर का तय मोख नहीं जानय? जेन मोख देख्यो हय ओन बाप ख देख्यो हय। तय कहाली कह्य हय कि बाप ख हम्ख दिखाव?"},{"book":"यूहन्ना","chapter":"14","verse":"10","text":"का तय विश्वास नहीं करय कि मय बाप म हय अऊर बाप मोर म हय? या बाते जो मय तुम सी कहू हय, अपनो तरफ सी नहीं कहूं, पर बाप मोर म रह्य क अपनो काम करय हय।"},{"book":"यूहन्ना","chapter":"14","verse":"11","text":"जो मोरी या बात पर विश्वास करो कि मय बाप म हय अऊर बाप मोर म हय; नहीं त कामों को वजह मोरो विश्वास करो।”"},{"book":"यूहन्ना","chapter":"14","verse":"12","text":"“मय तुम सी सच सच कहू हय कि जो मोर पर विश्वास रखय हय, यो काम जो मय करू हय ऊ भी करेंन, बल्की इन सी भी बड़ो काम करेंन, कहालीकि मय बाप को जवर जाऊं हय।"},{"book":"यूहन्ना","chapter":"14","verse":"13","text":"जो कुछ तुम मोरो नाम सी मांगो, उच मय करू कि बेटा को द्वारा बाप की महिमा होय।"},{"book":"यूहन्ना","chapter":"14","verse":"14","text":"यदि तुम मोरो सी मोरो नाम सी कुछ मांगो, त मय ओख करू।”"},{"book":"यूहन्ना","chapter":"14","verse":"15","text":"“यदि तुम मोरो सी प्रेम रखय हय, त मोरी आज्ञावों ख मानो।"},{"book":"यूहन्ना","chapter":"14","verse":"16","text":"मय बाप सी बिनती करू, अऊर ऊ तुम्ख एक अऊर सहायक देयेंन कि ऊ हमेशा तुम्हरो संग रहेंन”"},{"book":"यूहन्ना","chapter":"14","verse":"17","text":"यानेकि सत्य की आत्मा, जेक जगत स्वीकार नहीं कर सकय, कहालीकि ऊ नहीं ओख देखय हय अऊर नहीं ओख जानय हय; तुम ओख जानय हय, कहालीकि ऊ तुम्हरो संग रह्य हय, अऊर ऊ तुम म रहेंन।"},{"book":"यूहन्ना","chapter":"14","verse":"18","text":"“मय तुम्ख अनाथ नहीं छोड़ूं; मय तुम्हरो जवर आऊं।"},{"book":"यूहन्ना","chapter":"14","verse":"19","text":"अऊर थोड़ी देर रह गयी हय कि फिर जगत मोख नहीं देखेंन, पर तुम मोख देखेंन; येकोलायी कि मय जीन्दो हय, तुम भी जीन्दो रहेंन।"},{"book":"यूहन्ना","chapter":"14","verse":"20","text":"ऊ दिन तुम जानेंन कि मय अपनो बाप म हय, अऊर तुम मोर म, अऊर मय तुम म।”"},{"book":"यूहन्ना","chapter":"14","verse":"21","text":"जेको जवर मोरी आज्ञाये हंय अऊर ऊ उन्ख मानय हय, उच मोरो सी प्रेम रखय हय; अऊर जो मोरो सी प्रेम रखय हय ओको सी मोरो बाप प्रेम रखेंन, अऊर मय ओको सी प्रेम रखू अऊर अपनो आप ख ओको पर प्रगट करू।"},{"book":"यूहन्ना","chapter":"14","verse":"22","text":"ऊ यहूदा न जो इस्करियोती नहीं होतो, ओको सी कह्यो, “हे प्रभु, का भयो कि तय अपनो आप ख हम पर प्रगट करनो चाहवय हय अऊर जगत पर नहीं?”"},{"book":"यूहन्ना","chapter":"14","verse":"23","text":"यीशु न ओख उत्तर दियो, “यदि कोयी मोर सी प्रेम रखेंन त ऊ मोरो वचन ख मानेंन, अऊर मोरो बाप ओको सी प्रेम रखेंन, अऊर हम ओको जवर आयबो अऊर ओको संग रहबो।"},{"book":"यूहन्ना","chapter":"14","verse":"24","text":"जो मोरो सी प्रेम नहीं रखय, ऊ मोरो वचन नहीं मानय; अऊर जो वचन तुम सुनय हय ऊ मोरो नहीं बल्की बाप को हय, जेन मोख भेज्यो।”"},{"book":"यूहन्ना","chapter":"14","verse":"25","text":"“या बाते मय न तुम्हरो संग रहतो हुयो तुम सी कहीं।"},{"book":"यूहन्ना","chapter":"14","verse":"26","text":"पर सहायक यानेकि पवित्र आत्मा जेख बाप मोरो नाम सी भेजेंन, ऊ तुम्ख सब बाते सिखायेंन, अऊर जो कुछ मय न तुम सी कह्यो हय, ऊ सब तुम्ख याद दिलायेंन।”"},{"book":"यूहन्ना","chapter":"14","verse":"27","text":"मय तुम्ख शान्ति दियो जाऊं हय, अपनी शान्ति तुम्ख देऊ हय; जसो जगत देवय हय, मय तुम्ख नहीं देऊ: तुम्हरो मन दु:खी नहीं हो अऊर मत डरो।"},{"book":"यूहन्ना","chapter":"14","verse":"28","text":"तुम न सुन्यो कि मय न तुम सी कह्यो, “मय जाऊं हय, अऊर तुम्हरो जवर फिर आऊं।” यदि तुम मोरो सी प्रेम रखतो, त या बात सी खुशी होतो कि मय बाप को जवर जाऊं हय, कहालीकि बाप मोर सी बड़ो हय।"},{"book":"यूहन्ना","chapter":"14","verse":"29","text":"अऊर मय न अब येको होनो सी पहिले तुम सी कह्य दियो हय, कि जब ऊ होय जाये, त तुम विश्वास करो।"},{"book":"यूहन्ना","chapter":"14","verse":"30","text":"मय अब तुम्हरो संग अऊर बहुत बाते नहीं करू, कहालीकि यो जगत को शासक आवय हय। मोरो पर ओको कोयी अधिकार नहीं;"},{"book":"यूहन्ना","chapter":"14","verse":"31","text":"पर यो येकोलायी होवय हय कि जगत जाने कि मय बाप सी प्रेम रखू हय, अऊर जसो बाप न मोख आज्ञा दियो हय मय वसोच करू हय। उठो, इत सी चलबो।"}]}