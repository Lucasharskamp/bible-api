{"data":[{"book":"Tich Joote","chapter":"10","verse":"1","text":"Ne nitie jatend jolweny moro e dala mar Kaisaria mane nyinge Kornelio. Ngʼatni norito oganda lweny moro mar jo-Rumi miluongo ni Oganda Italia."},{"book":"Tich Joote","chapter":"10","verse":"2","text":"En kaachiel gi joode duto ne gin joma odimbore kendo moluoro Nyasaye. Ne okonyo joma odhier kendo olamo Nyasaye pile."},{"book":"Tich Joote","chapter":"10","verse":"3","text":"Chiengʼ moro achiel noneno fweny kar sa ochiko odhiambo. E fwenyno noneno malaika mar Nyasaye, mane obiro ire moluonge niya, “Kornelio!”"},{"book":"Tich Joote","chapter":"10","verse":"4","text":"Kornelio nongʼiyo malaikano ka luoro omake, eka noyiene niya, “Iwacho nangʼo, Ruoth?”"},{"book":"Tich Joote","chapter":"10","verse":"5","text":"Koro or jomoko Jopa mondo odhi oom ngʼat moro ma nyinge Simon, miluongo ni Petro."},{"book":"Tich Joote","chapter":"10","verse":"6","text":"En wendo Simon ma janyongʼ piende ma ode ni e dho nam.”"},{"book":"Tich Joote","chapter":"10","verse":"7","text":"Kane malaika mane wuoyo kodeno osedhi, Kornelio noluongo jotichne ariyo kod achiel kuom jolweny modimbore ma en achiel kuom jomane rite."},{"book":"Tich Joote","chapter":"10","verse":"8","text":"Nonyisogi gik moko duto mane osetimore, eka noorogi nyaka Jopa."},{"book":"Tich Joote","chapter":"10","verse":"9","text":"Kinyne kar odiechiengʼ tir, kane jootego chiegni chopo e dala mar Jopa, Petro noidho malo ewi tado mondo olem."},{"book":"Tich Joote","chapter":"10","verse":"10","text":"Kech ne kaye kendo nogombo chiemo mondo ocham, to kane pod iloso chiemo, ayula wangʼ notere."},{"book":"Tich Joote","chapter":"10","verse":"11","text":"Noneno polo koyawore, kendo ka gimoro machalo gi suka malach moyar iloro piny ka omake gi kondene angʼwen."},{"book":"Tich Joote","chapter":"10","verse":"12","text":"Sukano notingʼo kit le man-gi tiende angʼwen duto, kod le mamol duto mag piny kod koth winy duto mafuyo e kor polo."},{"book":"Tich Joote","chapter":"10","verse":"13","text":"Eka nowinjo dwol moro kawachone niya, “Petro, aa malo, mondo ineg gimoro kuom gigo icham.”"},{"book":"Tich Joote","chapter":"10","verse":"14","text":"Petro nodwoko niya, “Ooyo Ruoth! Ne pok achamo gimoro amora makwero kata mochido nyaka nene.”"},{"book":"Tich Joote","chapter":"10","verse":"15","text":"Eka dwolno nowuoyo kode kendo mar ariyo niya, “Kik iluong gimoro amora ma Nyasaye osepwodho ni ok ler.”"},{"book":"Tich Joote","chapter":"10","verse":"16","text":"Gima kama notimore nyadidek eka sukano nokaw mana gisano moter e polo."},{"book":"Tich Joote","chapter":"10","verse":"17","text":"Kane Petro pod wuoro kuom tiend fweny mane onenono, joote mane Kornelio ooro nochopo e od Simon, mochungʼ e dhorangach oko."},{"book":"Tich Joote","chapter":"10","verse":"18","text":"Negipenjo ka Simon miluongo ni Petro nodak kanyo."},{"book":"Tich Joote","chapter":"10","verse":"19","text":"Kane Petro pod paro kuom fweny mane oneno, Roho Maler nowachone niya, “Simon, welo moko adek dwari."},{"book":"Tich Joote","chapter":"10","verse":"20","text":"Omiyo aa malo ilor piny irgi. Kik ideki ma ok idhi kodgi nikech an ema aorogi.”"},{"book":"Tich Joote","chapter":"10","verse":"21","text":"Petro nolor piny ir jogo monyisogi niya, “An e ngʼat mudwaro. Ere wach ma un-go?”"},{"book":"Tich Joote","chapter":"10","verse":"22","text":"Negidwoke niya, “Oorwa gi jatend jolweny moro miluongo ni Kornelio. En ngʼat makare moluoro Nyasaye, kendo ma jo-Yahudi duto omiyo luor. Malaika maler nonyise mondo oluongi idhi ire e ode mondo owinj gima inyalo wachone.”"},{"book":"Tich Joote","chapter":"10","verse":"23","text":"Eka Petro norwako jootego kaka wende."},{"book":"Tich Joote","chapter":"10","verse":"24","text":"Odiechiengʼ moluwo mano negichopo Kaisaria, kuma Kornelio ne jorite kaachiel gi wedene kod osiepene mane oluongo."},{"book":"Tich Joote","chapter":"10","verse":"25","text":"Kane Petro odonjo e ot, Kornelio noromone mi opodho e tiende kamiye duongʼ."},{"book":"Tich Joote","chapter":"10","verse":"26","text":"To Petro nowachone niya, “Aa malo, an mana dhano kaka in.”"},{"book":"Tich Joote","chapter":"10","verse":"27","text":"Petro nowuotho kochomo ot kod Kornelio, ka giwuoyo, to kane ochopo ei ot, nonwangʼo ka ji mangʼeny ochokore rite."},{"book":"Tich Joote","chapter":"10","verse":"28","text":"Nowachonegi niya, “Ungʼeyo maber ni chikwa ok oyie mondo ja-Yahudi obed e achiel kata mondo olim ngʼat moro ma ok ja-Yahudi. To Nyasaye osenyisa ni kik aluong ngʼato ni ogak kata ni ok ler."},{"book":"Tich Joote","chapter":"10","verse":"29","text":"Emomiyo, kane uluonga to abiro ma ok adagi. To koro nyisaneuru, en angʼo momiyo ne uluonga?”"},{"book":"Tich Joote","chapter":"10","verse":"30","text":"Kornelio nodwoke niya, “Ndalo angʼwen mosekalo ne oyudo alamo Nyasaye e oda kar sa ochiko odhiambo. To napo ka ngʼat moro morwako lewni marieny ochungʼ buta mowachona niya,"},{"book":"Tich Joote","chapter":"10","verse":"31","text":"‘Kornelio, lemoni kod timbene mag ngʼwono mikonyogo joma odhier osechopo e nyim Nyasaye, omiyo osepari."},{"book":"Tich Joote","chapter":"10","verse":"32","text":"Koro or jomoko Jopa mondo oomni Simon miluongo ni Petro. En wendo e od Simon ma janyongʼ piende, modak e dho nam.’"},{"book":"Tich Joote","chapter":"10","verse":"33","text":"Emomiyo ne aoroni wach piyo piyo mondo ibi, kendo isetimo maber kuom biro. Koro eri wan ka waduto e nyim Nyasaye, mondo wawinji weche duto ma Ruoth osechiki mondo inyiswa.”"},{"book":"Tich Joote","chapter":"10","verse":"34","text":"Eka Petro nochako wuoyo kowacho niya, “Sani koro ayie adier ni Nyasaye chiwo ni ji duto mana machalre ka ok odewo wangʼ ngʼato,"},{"book":"Tich Joote","chapter":"10","verse":"35","text":"to orwako japiny moro amora moluore kendo timo dwarone, ma ok odewo oganda moaye!"},{"book":"Tich Joote","chapter":"10","verse":"36","text":"Ungʼeyo ni ma e wach mane Nyasaye ooro ni jo-Israel, konyisogi Injili mar kwe kuom Yesu Kristo, ma en Ruodh ji duto."},{"book":"Tich Joote","chapter":"10","verse":"37","text":"Ungʼeyo gima osetimore e piny Judea duto, kochakore Galili, bangʼ batiso mane Johana oyalo;"},{"book":"Tich Joote","chapter":"10","verse":"38","text":"kaka Nyasaye nowiro Yesu ja-Nazareth gi Roho Maler kod teko, kendo kaka nowuotho koni gi koni kotimo maber kendo kochango ji duto mane ni e bwo loch mar Satan, nikech Nyasaye ne ni kode."},{"book":"Tich Joote","chapter":"10","verse":"39","text":"“Wan joneno kuom gik moko duto mane otimo e piny jo-Yahudi kendo ei Jerusalem. Neginege ka gigure e msalaba,"},{"book":"Tich Joote","chapter":"10","verse":"40","text":"to Nyasaye nochiere oa kuom joma otho chiengʼ mar adek, momiyo onene."},{"book":"Tich Joote","chapter":"10","verse":"41","text":"Bangʼ kane osechier oa kuom joma otho, ne ok onene gi ji duto, makmana joneno ma Nyasaye noseyiero, ma gin wan mane wachiemo kendo wametho kode."},{"book":"Tich Joote","chapter":"10","verse":"42","text":"Nochikowa mondo wayal ni ji kendo mondo watim nende ni en ema Nyasaye oseyiere kaka jangʼad bura mar joma ngima gi joma otho."},{"book":"Tich Joote","chapter":"10","verse":"43","text":"Jonabi duto owuoyo kuome ni ngʼato angʼata moyie kuome yudo weruok mar richo e nyinge.”"},{"book":"Tich Joote","chapter":"10","verse":"44","text":"Kane Petro pod wacho wechegi, Roho Maler nolor kuom ji duto mane oyudo winjo wachne."},{"book":"Tich Joote","chapter":"10","verse":"45","text":"Joma oyie kuom Kristo ma jo-Yahudi, mane obiro gi Petro, nowuoro ka Roho Maler nobiro nyaka kuom joma ok jo-Yahudi,"},{"book":"Tich Joote","chapter":"10","verse":"46","text":"nikech ne giwinjogi ka giwuoyo gi dhok mayoreyore kendo ka gipako Nyasaye."},{"book":"Tich Joote","chapter":"10","verse":"47","text":"“Ere ngʼama koro digengʼ jogi mondo kik obatisgi gi pi, ka gin bende giseyudo Roho Maler mana kaka waseyude?”"},{"book":"Tich Joote","chapter":"10","verse":"48","text":"Kuom mano, nogolo chik mondo obatisgi e nying Yesu Kristo. Bangʼ mano ne gikwayo Petro mondo omed bet kodgi kuom ndalo moko."}]}