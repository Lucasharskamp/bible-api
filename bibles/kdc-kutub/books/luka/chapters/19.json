{"data":[{"book":"Luka","chapter":"19","verse":"1","text":"Yesu kachola kudibuga da Yeliko, na kakala yobita mzinzila za buga dijo."},{"book":"Luka","chapter":"19","verse":"2","text":"Kuko kukala na mkulu imoja wa wabokela kodi yakemigwe Zakayo, nayo kakala tajili."},{"book":"Luka","chapter":"19","verse":"3","text":"Kakala kolonda kumona Yesu, lakini hadahile mbuli ya lunhu lwa wanhu na kwavija kakala mguhi."},{"book":"Luka","chapter":"19","verse":"4","text":"Avo kakimbila haulongozi wa lunhu luja, kakwela mdibiki da mkuyu ili yamone Yesu, yakalile yochola kubitila nzila ija."},{"book":"Luka","chapter":"19","verse":"5","text":"Yesu viyavikile hanhu aho, kalola uchanha, kamulongela, “Zakayo, himahima humuluka hasi, kwavija lelo nolondigwa kukala mng'anda yako.”"},{"book":"Luka","chapter":"19","verse":"6","text":"Zakayo kahumuluka himahima, kamgoneka Yesu kwa kudeng'helela."},{"book":"Luka","chapter":"19","verse":"7","text":"Wanhu wose wagone ago, wasonga kunung'unika, walonga, “Munhu ino kachola kukala mng'anda ya munhu mwene nzambi!”"},{"book":"Luka","chapter":"19","verse":"8","text":"Zakayo kema, kamulongela Yesu, “Go Mkulu, tegeleza! Nowagwaa wakiwa nusu ya vinhu vangu, na kamba nimboka munhu yoyose kinhu, nombwezela miyanza mine.”"},{"book":"Luka","chapter":"19","verse":"9","text":"Yesu kamulongela, “Lelo ukombola uvika kwa wanhu wa lubuga luno, kwavija munhu ino na heyo kolawa mulukolo lwa Abulahamu."},{"book":"Luka","chapter":"19","verse":"10","text":"Kwavija Mwana wa Munhu keza kuwazahila na kuwakombola waja wapotele.”"},{"book":"Luka","chapter":"19","verse":"11","text":"Wanhu viwakalile otegeleza gago, Yesu kagendelela kuwalongela lusimo. Baho kakala mmabehi na Yelusalemu, nao wagesa kamba Undewa wa Imulungu wammabehi kulawilila."},{"book":"Luka","chapter":"19","verse":"12","text":"Avo kawalongela, “Kukala na munhu imoja wa lukolo lwa kindewa yafungile mwanza kuchola isi ya kutali yakatendigwe mndewa, abaho yabwele ukae kumwake."},{"book":"Luka","chapter":"19","verse":"13","text":"Avo yang'hali hanasegela, kawakema wasang'hanaji zake longo, kila imoja kamgwaa sente sawa, abaho kawalongela, ‘Tendeni biyashala mbaka vondambwele.’"},{"book":"Luka","chapter":"19","verse":"14","text":"Lakini wanhu wa isi yake wakala wamwihile. Avo wawatuma wasenga wagende kwa wanhu waja wakalonge, ‘Hatumulonda munhu ino yawe mndewa wetu.’"},{"book":"Luka","chapter":"19","verse":"15","text":"“Munhu ija kaupata undewa, kabwela ukae kumwake. Baho kawalagiza wasang'hanaji zake yawagwelele sente wachole kumwake yapate kujuwa kija kiwapatile."},{"book":"Luka","chapter":"19","verse":"16","text":"Msang'hanaji wa ichanduso keza, kalonga, ‘Go mkulu, sente zako ziunigwelele zilela miyanza longo.’"},{"book":"Luka","chapter":"19","verse":"17","text":"Kamulongela, ‘Kutenda goya msang'hanaji unogile! Kwavija kutenda vinogile kulolesa mna ivinhu vidodo, nokutenda uwe munhu mkulu wa mabuga longo.’"},{"book":"Luka","chapter":"19","verse":"18","text":"Msang'hanaji wa kabili keza, kalonga, ‘Go mkulu, sente zako ziunigwelele zilela miyanza mitano.’"},{"book":"Luka","chapter":"19","verse":"19","text":"Nayo kamulongela, ‘Kokuwa munhu mkulu wa mabuga matano.’"},{"book":"Luka","chapter":"19","verse":"20","text":"“Msang'hanaji iyagwe keza, kalonga, ‘Go mkulu, sola sente zako. Nikala nizifungile goya mkikumbi."},{"book":"Luka","chapter":"19","verse":"21","text":"Nikudumba, kwavija kuna gahigahi. Kosola vinhu va wayago kwa uvizi na kosenga vija huvihandile.’"},{"book":"Luka","chapter":"19","verse":"22","text":"Mkulu ija kamulongela, ‘Gweye kwa msang'hanaji yehile! Nokutagusa kwa mbuli zako mwenyego! Kunijuwa nina gahigahi, nisolaga vinhu va wayangu na kusenga vija sivihandile."},{"book":"Luka","chapter":"19","verse":"23","text":"Habali huzikile sente zangu kwa wanhu okwika sente ili vimbwelile nyambulile zongezeke?’"},{"book":"Luka","chapter":"19","verse":"24","text":"“Abaho kawalongela waja wemile aho, ‘Mbokeni ayo zisente, mumgwelele msang'hanaji ija yapatile sente miyanza longo ya zija ziyagweleligwe.’"},{"book":"Luka","chapter":"19","verse":"25","text":"Lakini wao wamulongela, ‘Go mkulu, lakini heyo kanazo sente miyanza longo!’"},{"book":"Luka","chapter":"19","verse":"26","text":"Nayo kawedika, ‘Munhu yeli na kinhu kokongezelwa, lakini ija yeliduhu kinhu, kobokigwa hata kija kidodo kiyelinacho."},{"book":"Luka","chapter":"19","verse":"27","text":"Na sambi, waja wanihile, ondema niye niwe mndewa wao, wagaleni hano, muwakome bahano mgameso gangu!’ ”"},{"book":"Luka","chapter":"19","verse":"28","text":"Yesu viyamambukize kulonga avo, kawalongolela kuchola Yelusalemu."},{"book":"Luka","chapter":"19","verse":"29","text":"Viyakalile behi na kuvika Betifage na Betania, habehi na Lugongo lwa Mizeituni, kawatuma wanahina zake wabili,"},{"book":"Luka","chapter":"19","verse":"30","text":"kawalongela, “Gendeni kuna ikijiji kili kuulongozi wenu. Mwahengila, momvika mwana wa kihongwe kafungigwa, nayo yang'hali hanakweligwa na munhu. Mfunguleni mumgale hano.Mwana wa kihongwe"},{"book":"Luka","chapter":"19","verse":"31","text":"Munhu yoyose yahawauza habali momfungula, mulongeleni, ‘Mndewa komulonda.’ ”"},{"book":"Luka","chapter":"19","verse":"32","text":"Wanahina waja wachola, wamvika kamba vija Yesu viyawalongele."},{"book":"Luka","chapter":"19","verse":"33","text":"Viwakalile omfungula imwana wa kihongwe, wenyego wawauza, “Habali momfungula?”"},{"book":"Luka","chapter":"19","verse":"34","text":"Nao wawedika, “Mndewa komulonda.”"},{"book":"Luka","chapter":"19","verse":"35","text":"Wamgala imwana wa kihongwe kwa Yesu. Abaho watandika viwalo vao mumgongo wa imwana wa kihongwe, na wamtaza Yesu kukwela."},{"book":"Luka","chapter":"19","verse":"36","text":"Yesu viyakalile kochola, wanhu wanzanza viwalo vao mnzila."},{"book":"Luka","chapter":"19","verse":"37","text":"Viyakalile behi na kuvika Yelusalemu, hanhu hali na mtelemuko wa Lugongo lwa Mizeituni, lunhu mkulu lwa wanahina zake lusonga kudeng'helela na kumgwaa nhogolwa Imulungu kwa sauti ng'hulu mbuli ya unzonza wauwonile."},{"book":"Luka","chapter":"19","verse":"38","text":"Walonga, “Imulungu yamtambikile Mndewa yokwiza kwa twaga da Imulungu, tindiwalo kuulanga na ukulu kwa Imulungu!”"},{"book":"Luka","chapter":"19","verse":"39","text":"Baho Mafalisayo wayagwe wakalile muulunhu wamulongela Yesu, “Mfundiza, walagize wanahina zako wanyamale!”"},{"book":"Luka","chapter":"19","verse":"40","text":"Yesu kawedika, “Nowalongeleni, wahanyamala wano, mabwe goguta.”"},{"book":"Luka","chapter":"19","verse":"41","text":"Yesu viyavikile behi na buga da Yelusalemu na viyawone wanhu wa buga dijo, kawalilila,"},{"book":"Luka","chapter":"19","verse":"42","text":"kalonga, “Maza lelo mwahajuwile mbuli zilondigwa kugala tindiwalo! Lakini sambi zifisigwa mgameso genu!"},{"book":"Luka","chapter":"19","verse":"43","text":"Kwavija kipindi chokwiza, wanhu wakwihile vonda wakuzengele senyenge, okuzunguluka na kukusung'ha sung'ha kila mwambu."},{"book":"Luka","chapter":"19","verse":"44","text":"Okuhondahonda gweye na wanhu zako weli muuluwa wako. Kuduhu hata dibwe dimoja donda disigazigwe uchanha ya diyagwe, kwavija hukijuwile kipindi kiyezile Imulungu kukukombola!”"},{"book":"Luka","chapter":"19","verse":"45","text":"Abaho Yesu kengila Mng'anda ya Imulungu, kasonga kuwawinga wanhu wakalile ochuuza vinhu,"},{"book":"Luka","chapter":"19","verse":"46","text":"kawalongela, “Yandikigwa mna Gamaandiko Gang'alile, Imulungu kalonga, ‘Ng'anda yangu yokuwa ng'anda ya kupulila.’ Lakini mweye muitenda mhango ya wabavi!”"},{"book":"Luka","chapter":"19","verse":"47","text":"Kila siku Yesu kakala kofundiza Mng'anda ya Imulungu. Wakulu wa walava nhosa, wafundiza Malagizo ga Musa, na vilongozi wa wanhu walonda kumkoma,"},{"book":"Luka","chapter":"19","verse":"48","text":"lakini hawadahile bule kutenda avo, kwavija wanhu wose wakala omtegeleza goya, hawalondile kuswela mbuli."}]}