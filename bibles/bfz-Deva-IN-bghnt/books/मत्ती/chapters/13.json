{"data":[{"book":"मत्ती","chapter":"13","verse":"1","text":"तेस दिने यीशु कअरो ते निकल़ी की समुद्रो रे कनारे बैठीगे।"},{"book":"मत्ती","chapter":"13","verse":"2","text":"तेबे तिना गे बऊत बड़ी पीड़ कट्ठी ऊईगी। तेबे सेयो किस्तिया पाँदे चढ़ी गे और सारी पीड़ कनारे पाँदे खड़ी री रई।"},{"book":"मत्ती","chapter":"13","verse":"3","text":"तेबे यीशुए तिना खे बऊत गल्ला उदारणा रे बोलिया, “एक बार बाणे वाल़ा, बेजा बाणे निकल़ेया।"},{"book":"मत्ती","chapter":"13","verse":"4","text":"बांदे ऊए कुछ बिऊ बाटा रे कनारे छूटी गे और पंछी आए और तिने बीज चूगी ले।"},{"book":"मत्ती","chapter":"13","verse":"5","text":"कुछ बिऊ सापड़ी वाल़ी जगा रे छूटी गे, जेती तिना खे जादा माट्टी नि मिली और जादा गईरी माट्टी ना मिलणे री बजअ ते सेयो चट-चट जम्मी गे।"},{"book":"मत्ती","chapter":"13","verse":"6","text":"पर सूरज निकल़दे ई सेयो फूकी गे और जड़ ना पकड़ने री बजअ ते सेयो सूकी गे।"},{"book":"मत्ती","chapter":"13","verse":"7","text":"कुछ बिऊ जाड़ो रे छूटे, तेबे जाड़ बड़ा ऊईगा और तिने सेयो दबाई ते।"},{"book":"मत्ती","chapter":"13","verse":"8","text":"पर कुछ बिऊ अच्छी जमीना पाँदे छूटे और फल ल्याए, कोई सौ गुणा, कोई साठ गुणा और कोई तीइ गुणा।"},{"book":"मत्ती","chapter":"13","verse":"9","text":"जो समजी सकोआ से तिजी खे त्यानो साथे सुणो और मानी बी लओ।”"},{"book":"मत्ती","chapter":"13","verse":"10","text":"चेलेया नेड़े आयी की तिना खे बोलेया, “तुसे उदारणा रे लोका साथे गल्ला कऊँ करोए?”"},{"book":"मत्ती","chapter":"13","verse":"11","text":"यीशुए तिना खे जवाब दित्तेया, “तुसा खे तो स्वर्गो रे राज्य रे पेतो री समज दित्ती रिये, पर तिना खे निए।"},{"book":"मत्ती","chapter":"13","verse":"12","text":"कऊँकि जेसगे आए तेसखे ओर बी देणा, तेबे तेसगे बऊत ऊई जाणा। पर जेसगे कुछ पनिए, तेसगे जो कुछ बी आए से बी लई लया जाणा।"},{"book":"मत्ती","chapter":"13","verse":"13","text":"आऊँ तिना साथे उदारणा रे इजी री खातर गल्ला करूँआ, कऊँकि सेयो, देखदे ऊए पनि देखदे, सुणदे ऊए पनि सुणदे और ना समजदे।"},{"book":"मत्ती","chapter":"13","verse":"14","text":"तिना रे बारे रे यशायाह भविष्यबक्ते री ये भविष्यबाणी पूरी ओई,"},{"book":"मत्ती","chapter":"13","verse":"15","text":"कऊँकि इना लोका रा मन मोटा ऊईगा रा"},{"book":"मत्ती","chapter":"13","verse":"16","text":"“पर धन्य ए तुसा री आखी जो देखोईया और तुसा रे कान, जो सुणोए।"},{"book":"मत्ती","chapter":"13","verse":"17","text":"कऊँकि आऊँ तुसा खे सच बोलूँआ कि बऊत सारे भविष्यबक्ते और तर्मी लोके चाया कि जो गल्ला तुसे देखोए, तिना देखो, पर देखी नि सके, और जो गल्ला तुसे सुणोए, सुणो, पर सुणी नि सके।"},{"book":"मत्ती","chapter":"13","verse":"18","text":"“एबे तुसे बाणे वाल़े रे उदारणो रा मतलब सुणो।"},{"book":"मत्ती","chapter":"13","verse":"19","text":"जो कोई परमेशरो रा वचन सुणी की नि समजदा, तेसरे मनो रे जो कुछ बाई राखेया था, तेसखे से दुष्ट आयी की छुड़ाई की लई जाओआ। ये सेईए जो बाटा रे कनारे बाई राखेया था।"},{"book":"मत्ती","chapter":"13","verse":"20","text":"जो सापड़ी पाँदली जमीना पाँदे बाई राखेया था, ये से ए, जो वचन सुणी की फटाफट खुशिया साथे मानी लओआ।"},{"book":"मत्ती","chapter":"13","verse":"21","text":"पर आपू रे जड़ ना राखणे री बजअ ते से, थोड़े ई दिनो खे ए और जेबे वचनो री बजअ ते क्ल़ेश या बुरा ओआ, तो चट ई ठोकर खाई लओआ।"},{"book":"मत्ती","chapter":"13","verse":"22","text":"जो जाड़ो रे बाया, से ये ए, जो वचनो खे तो सुणोआ, पर दुनिया री चिन्ता, धनो रा तोखा, वचनो खे दबाई देओआ और से फल नि ल्याऊँदा।"},{"book":"मत्ती","chapter":"13","verse":"23","text":"जो अच्छी जमीना रे बाया, से ये जो वचनो खे सुणी की समजोआ और फल ल्याओआ, कोई सौ गुणा, कोई साठ गुणा और कोई तीइ गुणा।”"},{"book":"मत्ती","chapter":"13","verse":"24","text":"यीशुए तिना खे एक और उदारण दित्तेया, “स्वर्गो रा राज्य, तेस जिम्मीदारो जेड़ा ए, जिने आपणे डोरूआ रे अच्छा बीज बाया।"},{"book":"मत्ती","chapter":"13","verse":"25","text":"पर जेबे लोक सऊणे लगी रे थे, तेबे तेसरा दुश्मण आया और कणका बीचे जंगल़ी बीज बाई की चली गा।"},{"book":"मत्ती","chapter":"13","verse":"26","text":"जेबे लूंग आयी और सिल्ले लगे, तेबे जंगल़ी दाणेया री डाल़ी बी दिशणे लगे।"},{"book":"मत्ती","chapter":"13","verse":"27","text":"तेबे कअरो रे दासे आयी की तेसखे बोलया, ‘ओ मालक! क्या तुसे आपणे डोरूआ रे टंगो रा बीज नि था बाए रा? तेबे जंगल़ी दाणे रिया डाल़िया तेते बीचे केथा ते आईया?’"},{"book":"मत्ती","chapter":"13","verse":"28","text":"तिने तिना खे बोलेया, ‘ये तो केसी दुश्मणो रा काम ए।’ तेबे जो दास थे, तिने तेसखे बोलेया, ‘क्या तेरी इच्छा ए कि आसे जाई की तिना खे कट्ठा करी देऊँ?’"},{"book":"मत्ती","chapter":"13","verse":"29","text":"तिने बोलेया, ‘ना, एड़ा नि ओ कि जंगल़ी दाणेया री डाल़िया खे कट्ठे करदे-करदे, कणका खे बी पटी देयो।"},{"book":"मत्ती","chapter":"13","verse":"30","text":"बाडणे रे बखतो तक तिना दूँईं खे साथे-साथे बड़ने देयो और जेबे बाडणे रा बखत आऊणा तेबे मां बाडणे वाल़े खे बोलणा कि जंगल़ी दाणे कट्ठे करी की फूकणे खे, तिना रे बिंडे बानी देयो, और कणका खे मेरे पण्डारो रे कट्ठा करी देयो।’ ”"},{"book":"मत्ती","chapter":"13","verse":"31","text":"यीशुए तिना खे एक और उदारण दित्तेया, “स्वर्गो रा राज्य अऊरिया रे एक दाणे जेड़ा ए, जो एकी मांणूए लया और आपणे डोरूआ रे बीजी ता।"},{"book":"मत्ती","chapter":"13","verse":"32","text":"से सबी बीजो ते तो छोटा ए, पर जेबे से बढ़ोआ, तेबे सबी सागो-पातो ते बड़ा ओआ और एड़ा डाल़ ऊई जाओआ कि सर्गो रे पंछी आयी की तेतेरी डाल़िया रे आपणा बसेरा करोए।”"},{"book":"मत्ती","chapter":"13","verse":"33","text":"तिने एक ओर उदारण सुणाया, “स्वर्गो रा राज्य, सजेड़े जेड़ा ए, जो एकी जवाणसे लया और बीइ किलो ते जादा आटे रे गूँदी ता और ऊँदे-ऊँदे सारा आटा सजेड़ा ऊईगा।”"},{"book":"मत्ती","chapter":"13","verse":"34","text":"ये सब गल्ला यीशुए लोका खे उदारणा रे बोलिया और बिना उदारणो ते सेयो तिना खे कुछ नि बोलो थे।"},{"book":"मत्ती","chapter":"13","verse":"35","text":"ताकि जो वचन भविष्यबक्ते बोलेया था, से पूरा ओ कि"},{"book":"मत्ती","chapter":"13","verse":"36","text":"तेबे यीशु पीड़ा खे छाडी की कअरे आए, तेबे तिना रे चेलेया तिना गे आयी की बोलेया, “डोरूआ रे जंगल़ी दाणे रा उदारण आसा खे समजयाई देओ।”"},{"book":"मत्ती","chapter":"13","verse":"37","text":"यीशुए तिना खे जवाब दित्तेया, “अच्छे बीज बाणे वाल़ा माणूं रा पुत्र ए।"},{"book":"मत्ती","chapter":"13","verse":"38","text":"डोरू दुनिया रे लोक ए, अच्छा बीज राज्य रे से लोक ए जिना पाँदे परमेशर राज करने ते खुश ए और जंगल़ी बीज, दुष्टो री से ल्वाद ए जो शैतानो री आज्ञा मानी की काम करोए।"},{"book":"मत्ती","chapter":"13","verse":"39","text":"जिने दुश्मणे सेयो बीजे, से शैतान ए; बडाई दुनिया रा अंत ए और बाडणे वाल़े स्वर्गदूत ए।"},{"book":"मत्ती","chapter":"13","verse":"40","text":"तेबे जिंयाँ जंगल़ी दाणे कट्ठे करोए और फूकी देओए, तेड़ा ई दुनिया रे अंतो रे ऊणा।"},{"book":"मत्ती","chapter":"13","verse":"41","text":"मां माणूं रे पुत्रो आपणे स्वर्गदूत पेजणे, तिना तेसरे राज्य रे, सब, जो ठोकरा री बजअ ओ ए और पाप करने वाल़े, कट्ठे करने"},{"book":"मत्ती","chapter":"13","verse":"42","text":"और सेयो आगी रे कुण्डो रे सेटी देणे, जेती रोणा और दाँद किरड़ना ई ऊणा।"},{"book":"मत्ती","chapter":"13","verse":"43","text":"तेस बखते तर्मी आपणे पिते रे राज्य रे सूरजो जेड़े चमकणे, जो समजी सकोआ से तिजी खे त्यानो साथे सुणो और मानी बी लओ।"},{"book":"मत्ती","chapter":"13","verse":"44","text":"“स्वर्गो रा राज्य डोरूआ रे लूके रे खजाने जेड़ा ए, जो केसी मांणूए खे मिलेया और तिने लकोईता, तेबे तिने खुश ई की आपणा सब कुछ बेची ता और से डोरू खरीदी ला।"},{"book":"मत्ती","chapter":"13","verse":"45","text":"“स्वर्गो रा राज्य एक बपारिए जेड़ा ए, जो खरे मोतिए री टोल़ा रे था।"},{"book":"मत्ती","chapter":"13","verse":"46","text":"जेबे तेसखे एक किमती मोती मिली गा, तेबे तिने जाई की आपणा सब कुछ बेची ता और से मोती खरीदी ला।"},{"book":"मत्ती","chapter":"13","verse":"47","text":"“फेर, स्वर्गो रा राज्य तेस बड़े जाल़ो जेड़ा ए, जो समुद्रो रे पाया और हर प्रकारा रिया मछलिया तिदे आयी गिया"},{"book":"मत्ती","chapter":"13","verse":"48","text":"और जेबे जाल़ फरी गा, तेबे मछली पकड़ने वाल़े तिजी खे कनारे पाँदे खिंजी की ली आए और जो अच्छी-अच्छी मछलिया थिया सेयो पांडे रे राखी तिया और जो नकम्मिया थिया सेयो सेटी तिया।"},{"book":"मत्ती","chapter":"13","verse":"49","text":"दुनिया रे अंतो रे एड़ा ई ऊणा, तेबे स्वर्गदूता आयी की दुष्ट तर्मिया ते लग करने,"},{"book":"मत्ती","chapter":"13","verse":"50","text":"और सेयो आगी रे कुण्डो रे सेटी देणे। तेती रोणा और दाँद किरड़ना ई ऊणा।"},{"book":"मत्ती","chapter":"13","verse":"51","text":"“क्या तुसे यो सब गल्ला समजिया?” तिने यीशुए खे बोलेया, “आ।”"},{"book":"मत्ती","chapter":"13","verse":"52","text":"तेबे यीशुए तिना खे बोलेया, “हर एक शास्त्री, जो स्वर्गो रे राज्य रा चेला बणी रा, तेस करेलू मांणूए जेड़ा ए, जो आपणे पण्डारो ते नईया और पुराणिया चीजा निकयाल़ोआ।”"},{"book":"मत्ती","chapter":"13","verse":"53","text":"जेबे यीशु इना सारे उदारणा बोली चुके, तेबे सेयो तेथा ते चली गे।"},{"book":"मत्ती","chapter":"13","verse":"54","text":"तेबे आपणे नगरो रे आयी की तिना रे प्रार्थना रे कअरो रे तिना खे एड़ा उपदेश लगे देणे कि सेयो हैरान ऊई की तिना खे बोलणे लगे, “इना खे इतणा ज्ञान और सामर्थो रे काम केथा ते मिले?"},{"book":"मत्ती","chapter":"13","verse":"55","text":"क्या ये मिस्त्रियो रा पाऊ निए? क्या इना री आम्मा रा नाओं मरियम निए और पाईयो रा नाओं याकूब, यूसुफ, शमोन और यहूदा निए?"},{"book":"मत्ती","chapter":"13","verse":"56","text":"क्या इना रिया सारिया बईणा आसा बीचे नि रंदिया? तेबे इना खे ये सब कुछ केथा ते मिलेया?”"},{"book":"मत्ती","chapter":"13","verse":"57","text":"यीशुए तिना री बजअ ते ठोकर खाई पर तिने तिना खे बोलेया, “भविष्यबक्ते रा आपणे देश और आपणे कअरो खे छाडी की ओरथी केथी बी नरादर नि ऊँदा।”"},{"book":"मत्ती","chapter":"13","verse":"58","text":"तेबे यीशुए तिना रे अविश्वासो री बजअ ते जादा सामर्था रे काम नि कित्ते।"}]}