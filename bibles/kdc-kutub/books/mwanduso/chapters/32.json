{"data":[{"book":"Mwanduso","chapter":"32","verse":"1","text":"Yakobo viyakalile kochola, wasenga wa kuulanga waiting'hana nayo."},{"book":"Mwanduso","chapter":"32","verse":"2","text":"Yakobo viyawone kalonga, “Ino ng'hambi ya Imulungu!” Avo hanhu aho kahakema Mahanaimu."},{"book":"Mwanduso","chapter":"32","verse":"3","text":"Yakobo kawatuma wasenga wamulongolele kuchola kwa ndugu yake Esau, mwiisi ya Seili ako Edomu."},{"book":"Mwanduso","chapter":"32","verse":"4","text":"Kawalagiza walonge vino, “Mulongeleni vino mkulu wangu Esau, ‘Msang'hanaji wako Yakobo kolonga vino, ng'hala na Labani mbaka sambi."},{"book":"Mwanduso","chapter":"32","verse":"5","text":"Nina ng'ombe, na vihongwe, mabumbila ga ng'hondolo na mbuzi na watumwa wa kimbigalo na wa kitwanzi. Avo go mkulu nokugalila usenga uno, ili wahanyona umbonele bazi.’ ”"},{"book":"Mwanduso","chapter":"32","verse":"6","text":"Iwasenga viwabwelile kwa Yakobo, wamulongela, “Tuvika kwa ndugu yako Esau, nayo kamzila kokwiza kukubokela, na kailongoza na wambigalo magana mane.”"},{"book":"Mwanduso","chapter":"32","verse":"7","text":"Avo, Yakobo kakala moyo nyunguwaa na bwembwe, kawagola wanhu zake mvibumbila vibili, vivija kawagola ng'hondolo na mbuzi na ng'ombe na ngamiya."},{"book":"Mwanduso","chapter":"32","verse":"8","text":"Kagesa muumoyo, “Kamba Esau yaheza na kuditowa bumbila dimoja, bumbila diyagwe dohonyeka.”"},{"book":"Mwanduso","chapter":"32","verse":"9","text":"Abaho Yakobo kapula, kalonga, “Go Imulungu wa tatangu Abulahamu na Imulungu wa tatangu Isaka, go Imulungu unongele mbwele mwiisi yangu na mulukolo lwangu na kunongela konhendela ganogile."},{"book":"Mwanduso","chapter":"32","verse":"10","text":"Niye sifaya koneligwa bazi na moyo unogile unitendele niye msang'hanaji wako. Vinilokile mwambu wa Yolidani ng'hala nabule kinhu chochose ila mkongoja, lakini sambi ninago mabumbila gago mabili."},{"book":"Mwanduso","chapter":"32","verse":"11","text":"Nokupula unihonye mmakono ga ndugu yangu Esau, kwavija nodumba sikuyeze kututowa wose niye na iwana na mama zao."},{"book":"Mwanduso","chapter":"32","verse":"12","text":"Lakini gweye kunongela, ‘Nokutenda umwede na noutenda ulelo wako kamba msanga wa mwhani, haudahika kupetigwa.’ ”"},{"book":"Mwanduso","chapter":"32","verse":"13","text":"Avo, ikilo Yakobo kawasa baho. Abaho kabagula vinhu vake, yamgwee nhunza ndugu yake Esau."},{"book":"Mwanduso","chapter":"32","verse":"14","text":"Zinhunza zikala mbuzi wa kitwanzi magana mabili na mbuzi wa kimbigalo malongo mabili na ng'hondolo wa kitwanzi magana mabili na ng'hondolo wa kimbigalo malongo mabili."},{"book":"Mwanduso","chapter":"32","verse":"15","text":"Ngamiya okong'heza malongo madatu hamoja na mabofu gao, ng'ombe wa kitwanzi malongo mane na mibigalo longo, na vihongwe wa kitwanzi malongo mabili na mbigalo longo."},{"book":"Mwanduso","chapter":"32","verse":"16","text":"Kawagwaa wasang'hanaji wake, kila imoja na bumbila jake kawalongela, “Nongoleleni kila bumbila diinege na bumbila diyagwe muumwanza wetu.”"},{"book":"Mwanduso","chapter":"32","verse":"17","text":"Kamulagiza msang'hanaji yalongole, “Ndugu yangu Esau yahakuting'hana na kukuuza, ‘Gweye kwa mtumwa wa nani, na kochola kwahi na wanyama wano walongole wa nani?’"},{"book":"Mwanduso","chapter":"32","verse":"18","text":"Gweye umwidike, ‘Vinhu vino va msang'hanaji wako Yakobo, nhunza ino ya mkulu wangu Esau, na heyo kakuchugu kokwiza.’ ”"},{"book":"Mwanduso","chapter":"32","verse":"19","text":"Vivija kamulagiza munhu wa bumbila da kabili, na da kadatu na wose wayagwe wawasondelele, “Mwahamting'hana Esau mulonge vivo."},{"book":"Mwanduso","chapter":"32","verse":"20","text":"Abaho sikumuisemwe kulonga, ‘Msang'hanaji wako Yakobo kakuchugu kokwiza.’ ” Yakobo katenda avo kuno kogesa, “Sengine nomuhoza kamba wanhu wahalongola na nhunza zino, abaho twahaiting'hana, sengine kombokela.”"},{"book":"Mwanduso","chapter":"32","verse":"21","text":"Avo, wanhu walongola na zinhunza, heyo mwenyego kawasa kuing'hambi."},{"book":"Mwanduso","chapter":"32","verse":"22","text":"Ikilo Yakobo kalamuka, kawasola wehe zake wabili, watumwa zake wa kitwanzi wabili na wanage longo na imoja, waloka lwanda lwa Yaboki."},{"book":"Mwanduso","chapter":"32","verse":"23","text":"Viyamambukize kuwalosa umwambu, vivija kavilosa vinhu vose viyakalile navo."},{"book":"Mwanduso","chapter":"32","verse":"24","text":"Avo, Yakobo kasigala yaiyeka."},{"book":"Mwanduso","chapter":"32","verse":"25","text":"Munhu ayo viyone hadaha bule kumuhuma Yakobo, kamtowa mzimbweto mkigudi mbaka katuhuka."},{"book":"Mwanduso","chapter":"32","verse":"26","text":"Abaho munhu ayo kamulongela Yakobo, “Ndeka nichole sambi ocha.”"},{"book":"Mwanduso","chapter":"32","verse":"27","text":"Munhu ayo kamuuza, “Twaga jako nani?”"},{"book":"Mwanduso","chapter":"32","verse":"28","text":"Munhu ayo kamulongela, “Sambi hukemigwa Yakobo kabili, lakini kokemigwa Izilaeli kwavija kuihuma na Imulungu na wanhu, na gweye kugangamala.”"},{"book":"Mwanduso","chapter":"32","verse":"29","text":"Yakobo kamulongela munhu ayo, “Chonde nongela twaga jako.”"},{"book":"Mwanduso","chapter":"32","verse":"30","text":"Yakobo kalonga, “Nimona Imulungu meso kwa meso, na ning'hali mgima.” Avo kahakema hanhu aho Penueli."},{"book":"Mwanduso","chapter":"32","verse":"31","text":"Yakobo viyakalile kosegela Penueli, zuwa dikala dilawile, kakala koiseseza mbuli ya mbweto zake."},{"book":"Mwanduso","chapter":"32","verse":"32","text":"Avo, Waizilaeli mbaka lelo hawaja bule muge uli mzimbweto za kigudi, kwavija baho itoigwe mbweto ya Yakobo."}]}