{"data":[{"book":"Lug","chapter":"4","verse":"1","text":"Isu Jordan è idoh dun ramuii shii Ragung So è ley srane Ragung è aishii balimuang,"},{"book":"Lug","chapter":"4","verse":"2","text":"hà now ne inai sawi thog pha Ibuii è aishii bajo chuajan phi. Ji pha ishak shii ai nyie de achie dang, jijong mage shii, ai de chi-iy iy."},{"book":"Lug","chapter":"4","verse":"3","text":"Ibuii è aishii yao, “Na Hamangkhung-aphuii pha dufuii chak arone, hì pha lubao shii yung ne iweb rey yi mage bo.”"},{"book":"Lug","chapter":"4","verse":"4","text":"Isu è chang, “Jigigam shii izey ro, ‘Bran ne iweb ji è sieng ne arai bie phro.’ ”"},{"book":"Lug","chapter":"4","verse":"5","text":"Ji pha idoh shii de ibuii è aishii lakhung hà noh srane din pha zab sohjambling khoh pha ji riig yi."},{"book":"Lug","chapter":"4","verse":"6","text":"Ibuii è aishii yao, “Gu na shii hì thek pha zab blu nane zab nuruii na shii phi ruii phro, hì zab ne ithek è gu wad shii phijong ro, chiih-è hanyie shii gua ne ruii pha ji shii nyaphi mua phro."},{"book":"Lug","chapter":"4","verse":"7","text":"Na è gu shii sia arone hì thek zab ne naro rey phro.”"},{"book":"Lug","chapter":"4","verse":"8","text":"Isu è aishii chang, “Jigigam shii è yao ro, ‘Nawairo Ithong Hamangkhung-aphuii shii sia bie bo chiih-è airo blia rek bie bo!’ ”"},{"book":"Lug","chapter":"4","verse":"9","text":"Ji pha idoh è de ibuii è Isu shii Jerusalem pha Misiahò zab è lakhung pha ithua hà riu yi srane, aishii yao, “Na Hamangkhung-aphuii pha dufuii chak arone ichiih-è buzam nawai è lung mage bo."},{"book":"Lug","chapter":"4","verse":"10","text":"4:10,11: Chng 91:11,12Jigigam shii è yao ro, Hamangkhung-aphuii è awai hamangkhliie yung srane na shii gayiig rek phi phro."},{"book":"Lug","chapter":"4","verse":"11","text":"Hì de yao, ‘Ithek è na shii awaithek wad è khoh srane na lai de labao rangde akhiia yi phro.’ ”"},{"book":"Lug","chapter":"4","verse":"12","text":"Isu è chang, “Jigigam shii yao ro, ‘Nawai Ithong Hamangkhung-aphuii shii achai rabo.’ ”"},{"book":"Lug","chapter":"4","verse":"13","text":"Ibuii è Isu shii chuajan phi ched ne, ishak ìujia thog pha aishii thoh ne dun dun."},{"book":"Lug","chapter":"4","verse":"14","text":"Ji pha idoh Isu ne Galili hà idoh dun din, chiih-è Ragung So pha blu de ai rog shii um. Ai mua ji ne ji pha soh hà zab yoi dun."},{"book":"Lug","chapter":"4","verse":"15","text":"Ai è Jewthek misiahòthek hà de yua, chiih-è zab pha bran è de aishii laso phi."},{"book":"Lug","chapter":"4","verse":"16","text":"Ji è Isu ne awai giak ne sieng pha Nazareth hà wuii dun, idang duiine Jewish Thung pha Inai shii ai de Jewthek misiahò hà wuii dun. Ai è riu srane jigigam ji tham,"},{"book":"Lug","chapter":"4","verse":"17","text":"Chiih-è ai wad shii chaig Aijaya jigigam ji phi, ai è jigigam ji hong shii hì izey pha ji doh ruii,"},{"book":"Lug","chapter":"4","verse":"18","text":"“Ithong Ragung ne gu lakhung shii um ro,"},{"book":"Lug","chapter":"4","verse":"19","text":"Chiih-è Ithong è awai branthek shii ragia"},{"book":"Lug","chapter":"4","verse":"20","text":"Isu è siog ji nim srane, ilkhi rek muii pha wad shii idoh phi srane dug din, Jewthek misiahò zab branthek ne aishii athodang pha riig ne rai,"},{"book":"Lug","chapter":"4","verse":"21","text":"Ji è ai è ithek shii yao, “Sudoh ichiih tham pha jigigam itho ji ne ithek yoi pha chiang è zab izai rey ge ro.”"},{"book":"Lug","chapter":"4","verse":"22","text":"Ithek è ai è yao pha miyaogam wie ji wie nuii ne wiengphleg dun. Ithek è yao, “Ai ne Joseph ro dufuii asi bey?”"},{"book":"Lug","chapter":"4","verse":"23","text":"Ai è ithek shii yao, “Gune izai thieg chak ro, nathek ne hì pha najang yao pha ji ne gu shii yao phro, ‘Ma pha bran na nawai shii gang phi riig bo.’ Nathek è Khaphernaum hà rek pha yoi pha ji duiine ichiih gui hò thiig shii de rek yi pha yao phro.”"},{"book":"Lug","chapter":"4","verse":"24","text":"4:24: Jon 4:44 Isu è ithek shii yao din, “Gu nathek shii hì yao, chaig shii ne awai hò nane thiig shii wie aho ruii phro."},{"book":"Lug","chapter":"4","verse":"25","text":"4:25: 1Saj 17:1Gu shii yoi mage bo, hì ne chaigthek ro Elija sieng pha ishak shii Israel hà misiung bajo um, ji pha ishak shii haphie aphie pha idam uom è khuyo thog dang pha zab soh shii diigchiao thog."},{"book":"Lug","chapter":"4","verse":"26","text":"4:26: 1Saj 17:8-16Jishii Elija ne Israel hà hanyie shii de athoh ge ro, jishii Sidon pha soh Zarephath hà rai pha misiung shii thoh bi ge."},{"book":"Lug","chapter":"4","verse":"27","text":"4:27: 2Saj 5:1-14Chiih-è Elija chaig pha ishak shii de Israel hà rai pha branthek de thiig ne awie dang pha hìa è rad pha thiisa hà bajo um; jimagunde zab pha bran ne wie arey, jishii Syrian pha Naman jia miwie bie ro.”"},{"book":"Lug","chapter":"4","verse":"28","text":"Misiahò shii branthek è ji è yao pha ji yoi srane bajo lijieg dun."},{"book":"Lug","chapter":"4","verse":"29","text":"Chiih-è ithek jai fad srane Isu shii reng ne fuang thawun hà noh srane, awaithek thiig rab pha phiingduii giu hà noh dun. Ithek è ji pha phiingduii è buzam reng pha rek,"},{"book":"Lug","chapter":"4","verse":"30","text":"Ai è bran ibrog duchoi è lua srane awai lumuii hà dun marui."},{"book":"Lug","chapter":"4","verse":"31","text":"Ji-è Isu Khaphernaum pha thiig Galili hà wuii dun, thiisa hà Jewish Thung pha Inai shii ai è branthek shii yua."},{"book":"Lug","chapter":"4","verse":"32","text":"4:32: Mth 7:28,29 Ithek ai muyua ji nuii srane wiengphleg dun, nyieliieshii ai ne bajo riichai um ne yao dun."},{"book":"Lug","chapter":"4","verse":"33","text":"Misiahò shii awie pha ibuii ragung um pha bran jia um, ai è goh gang è ziak ne yao,"},{"book":"Lug","chapter":"4","verse":"34","text":"“Ah! Na ne gathek shii nyie chid pha um ga, Nazareth pha Isu? Na ichiih shii buii rek pha wuii ne bey? Gu ne thieg na hanyie ga, nane Hamangkhung-aphuii pha So mua yao.”"},{"book":"Lug","chapter":"4","verse":"35","text":"Isu è ragung shii giung, “Aro rabo chiih-è bran ji è fuang khia bo!” Ibuii ji yi ji pha bran shii buzam nyiak hà ai moe shii thud yi srane aishii nyie de buii arekdang pha khia ne dun dun."},{"book":"Lug","chapter":"4","verse":"36","text":"Branthek ne zab wiengphleg srane awaithek chung yao rai, “Hì ne khi-èrek pha miyaogamthek lei? Riichai nane blu um ne hì pha bran è awie pha ragung shii giung, chiih-è ithek de fuang khia dun!”"},{"book":"Lug","chapter":"4","verse":"37","text":"Chiih-è Isu ro mua ji ne zab ji pha thiig hà yoidun."},{"book":"Lug","chapter":"4","verse":"38","text":"Isu è Jewthek misiahò ji thoh marui srane Simon hò hà wuii dun. Simon ro khiing ne bajo hakhangzia ne rad ji è ithek è Isu shii ji pha hò-amuii chiang yao iang."},{"book":"Lug","chapter":"4","verse":"39","text":"Ai è wuii srane hò-amuii biang moe shii riu ne hakhang jishii khia bo è giung. Ji-è giung shii hakhangzia pha ji de hò-amuii è khia dun, chiih-è ai khthiie sieng srane ithek shii chie niing pha rab phi."},{"book":"Lug","chapter":"4","verse":"40","text":"Hasiang yem ched shii ijakthek è ichua ichua pha miiriie um pha ijakthek shii Isu moe hà noh thog ruii, Ai è zab shii wad ruii srane ithek shii gang phi."},{"book":"Lug","chapter":"4","verse":"41","text":"Ji-è rek mage shii bajo ibuiithek de bran è khia srane ziak ne yao, “Na ne Hamangkhung-aphuii ro dufuii chak ro!”"},{"book":"Lug","chapter":"4","verse":"42","text":"Hanaithung pha ishak shii Isu è thiig thoh ne liijiing ithua hà wuii dun. Branthek è jao ne aishii sow, chiih-è ithek è aishii doh mage shii, branthek è aishii ithek è thoh ne adun yi pha bidiang."},{"book":"Lug","chapter":"4","verse":"43","text":"Ji shii ai è ithek shii yao, “Gu ne Hamangkhung-aphuii pha Sajathua pha Mua Wie ji ne gai bajaraithek hà de yao chid phro, nyieliieshii gu shii Hamangkhung-aphuii è ji è rek pha thoh ge ro.”"},{"book":"Lug","chapter":"4","verse":"44","text":"Ji-è ai ne ji pha soh Jewish misiahò shii wuii ne yua."}]}