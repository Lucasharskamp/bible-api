{"data":[{"book":"1 Samuel","chapter":"27","verse":"1","text":"To Daudi noparo e chunye owuon niya, “Chiengʼ moro natho e lwet Saulo. Gima ber monego atim en ni onego atony karingo adhi e piny jo-Filistia. Eka Saulo nowe manya e Israel duto kendo natony e lwete.”"},{"book":"1 Samuel","chapter":"27","verse":"2","text":"Omiyo Daudi gi ji mia auchiel mane ni kode nowuok modhi ir Akish wuod Maok ma ruodh Gath."},{"book":"1 Samuel","chapter":"27","verse":"3","text":"Daudi kod joge nodak Gath ka gin gi Akish. Ngʼato ka ngʼato ne nigi joode, Daudi bende ne nigi monde ariyo: Ahinoam ma nyar Jezreel gi Abigael moa Karmel mane chi Nabal manosetho."},{"book":"1 Samuel","chapter":"27","verse":"4","text":"Kane onyis Saulo ni Daudi oseringo odhi Gath, ne ok ochako omanye."},{"book":"1 Samuel","chapter":"27","verse":"5","text":"Eka Daudi nowachone Akish niya, “Ka aseyudo ngʼwono e wangʼi, to miya kamoro e achiel kuom mier matindo manie piny, mondo mi adag kuno. Angʼo momiyo jatichni didag kodi e dala maduongʼ mar ruoth?”"},{"book":"1 Samuel","chapter":"27","verse":"6","text":"Kochakore odiechiengʼno Akish nomiye Ziklag, mosebet ka osiko e lwet ruodhi Juda nyaka chil kawuono."},{"book":"1 Samuel","chapter":"27","verse":"7","text":"Daudi nodak e piny Filistia kuom higa achiel gi dweche angʼwen."},{"book":"1 Samuel","chapter":"27","verse":"8","text":"Koro Daudi gi joge nodhi momonjo jo-Geshur, jo-Girzi, gi jo-Amalek. Kochakore chon jogi nodak e piny mochopo Shur nyaka Misri."},{"book":"1 Samuel","chapter":"27","verse":"9","text":"E kinde ka kinda mane Daudi omonjo pinjego ne ok oweyo dichwo kata dhako kangima, to noyako rombe, dhok, punde, gi ngamia gi lewni. Eka nodok ir Akish."},{"book":"1 Samuel","chapter":"27","verse":"10","text":"Kane Akish openje niya, “Tinde ne idhi monjo kanye?” Daudi to ne jawacho niya, “Aa monjo Negev e piny Juda, kata ni Negev mar Jeramel kata ni Negev mar jo-Keni.”"},{"book":"1 Samuel","chapter":"27","verse":"11","text":"Ne ok owe dichwo kata dhako kangima mane inyalo kel Gath, nimar noparo e chunye niya, “Ginyalo hulowa kagiwacho ni, ‘Ma e gima Daudi notimo.’ ” Kendo ma netimne e kinde duto mane odak e piny Filistia."},{"book":"1 Samuel","chapter":"27","verse":"12","text":"Akish nogeno Daudi kendo nowacho e chunye owuon niya, “Osebedo tik marach ne ogandane ma jo-Israel, omiyo obiro bedo jatichna nyaka chiengʼ.”"}]}