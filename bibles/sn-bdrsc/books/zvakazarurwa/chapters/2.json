{"data":[{"book":"Zvakazarurwa","chapter":"2","verse":"1","text":"“Kumutumwa wekereke iri muEfeso nyora kuti:"},{"book":"Zvakazarurwa","chapter":"2","verse":"2","text":"Ndinoziva mabasa ako, kubata kwako nesimba uye nokutsungirira kwako. Ndinoziva kuti haudi kuonana navanhu vakaipa, uye kuti wakaedza avo vanozviti vapostori asi vasiri ivo, uye ukavawana vari venhema."},{"book":"Zvakazarurwa","chapter":"2","verse":"3","text":"Wakatsungirira ukava nomwoyo murefu pakutambudzika nokuda kwezita rangu, uye ukasaneta."},{"book":"Zvakazarurwa","chapter":"2","verse":"4","text":"Asi ndine mhosva iyi newe: Wakasiya rudo rwako rwokutanga."},{"book":"Zvakazarurwa","chapter":"2","verse":"5","text":"Rangarira pawakawa! Tendeuka uite zvinhu zvawakanga uchiita pakutanga. Kana usingatendeuki, ndichauya kwauri ndigobvisa chigadziko chako chomwenje panzvimbo yacho."},{"book":"Zvakazarurwa","chapter":"2","verse":"6","text":"Asi chinhu ichi unacho: Unovenga mabasa avaNikoraiti, andinovenga neniwo."},{"book":"Zvakazarurwa","chapter":"2","verse":"7","text":"Ane nzeve dzokunzwa ngaanzwe zvinoreva Mweya kukereke. Kuno uyo anokunda, ndichamutendera kuti adye zvinobva pamuti woupenyu, uri muparadhiso yaMwari."},{"book":"Zvakazarurwa","chapter":"2","verse":"8","text":"“Kumutumwa wekereke iri muSimina nyora kuti:"},{"book":"Zvakazarurwa","chapter":"2","verse":"9","text":"Ndinoziva kutambudzika kwako nourombo hwako, asi uri mupfumi! Ndinoziva kutuka kwaavo vanozviti vaJudha uye vasiri ivo, asi vari vesinagoge raSatani."},{"book":"Zvakazarurwa","chapter":"2","verse":"10","text":"Usatya izvo zvava kuda kuzokutambudza. Ndinoti kwauri, dhiabhori achaisa vamwe venyu mutorongo kuti akuedzei, uye muchatambudzwa kwamazuva gumi. Ivai vakatendeka, kunyange kusvika pakufa, uye ini ndichakupai korona youpenyu."},{"book":"Zvakazarurwa","chapter":"2","verse":"11","text":"Ane nzeve dzokunzwa, ngaanzwe zvinoreva Mweya kukereke. Anokunda haazokuvadzwi norufu rwechipiri."},{"book":"Zvakazarurwa","chapter":"2","verse":"12","text":"“Kumutumwa wekereke iri muPegamo nyora kuti:"},{"book":"Zvakazarurwa","chapter":"2","verse":"13","text":"Ndinoziva paunogara, pachigaro choushe chaSatani. Asi wakaramba wakatendeka kuzita rangu. Hauna kuramba kutenda kwako kwandiri, kunyange mumazuva aAndipasi, chapupu changu chakatendeka, uyo akaurayiwa muguta renyu, munogara Satani."},{"book":"Zvakazarurwa","chapter":"2","verse":"14","text":"Kunyange zvakadaro, ndine zvinhu zvishoma zvandinovenga pauri: Una vanhu ipapo vanobatisisa dzidziso yaBharamu, uyo akadzidzisa Bharaki kuti anyengere vaIsraeri kuti vatadze vachidya zvokudya zvakabayirwa kuzvifananidzo uye nokuita upombwe."},{"book":"Zvakazarurwa","chapter":"2","verse":"15","text":"Saizvozvowo, una vamwe vanobatirira kudzidziso yavaNikoraiti."},{"book":"Zvakazarurwa","chapter":"2","verse":"16","text":"Naizvozvo, tendeuka! Zvikasadaro, ndichakurumidza kuuya kuzovarwisa nomunondo womuromo wangu."},{"book":"Zvakazarurwa","chapter":"2","verse":"17","text":"Ane nzeve dzokunzwa, ngaanzwe zvinoreva Mweya kukereke. Kuno uyo anokunda, ndichamupa imwe mana yakavanzika. Ndichamupawo ibwe jena rine zita idzva rakanyorwa pariri, rinongozivikanwa naiye anorigamuchira."},{"book":"Zvakazarurwa","chapter":"2","verse":"18","text":"“Kumutumwa wekereke iri muTiatira nyora kuti:"},{"book":"Zvakazarurwa","chapter":"2","verse":"19","text":"Ndinoziva mabasa ako, rudo rwako nokutenda kwako, kushumira kwako uye nokutsungirira kwako, uye kuti iye zvino uri kuita zvinopfuura zvawakaita pakutanga."},{"book":"Zvakazarurwa","chapter":"2","verse":"20","text":"Kunyange zvakadaro, ndine mhosva iyi newe: Uri kutendera mukadzi uya Jezebheri, anozviti muprofitakadzi. Nokudzidzisa kwake anotsausa varanda vangu kuti vaite upombwe uye kuti vadye zvakabayirwa kuzvifananidzo."},{"book":"Zvakazarurwa","chapter":"2","verse":"21","text":"Ndakamupa nguva yokutendeuka paupombwe hwake, asi haana kutendeuka."},{"book":"Zvakazarurwa","chapter":"2","verse":"22","text":"Saka ndichamuisa panhoo yokutambudzika, uye ndichaita kuti vaya vaiita upombwe naye vatambudzike zvikuru, kana vakasatendeuka munzira dzavo."},{"book":"Zvakazarurwa","chapter":"2","verse":"23","text":"Ndicharova vana vake norufu. Ipapo kereke dzose dzichaziva kuti ndini iye anonzvera mwoyo nendangariro, uye ndichatsiva mumwe nomumwe wenyu zvinoenderana namabasa ake."},{"book":"Zvakazarurwa","chapter":"2","verse":"24","text":"Zvino ndinoti kwamuri mose imi muri paTiatira, kunemi vasingabatiriri padzidziso yake uye vasina kudzidza zvinonzi zvakavanzika zvaSatani (handichazoisi mimwe mitoro pamusoro penyu):"},{"book":"Zvakazarurwa","chapter":"2","verse":"25","text":"Batisisai chete icho chamunacho kusvikira ndauya."},{"book":"Zvakazarurwa","chapter":"2","verse":"26","text":"Kuno uya anokunda uye achiita kuda kwangu kusvikira pakuguma, ndichamupa simba pamusoro pendudzi:"},{"book":"Zvakazarurwa","chapter":"2","verse":"27","text":"‘Achavatonga netsvimbo yesimbi;"},{"book":"Zvakazarurwa","chapter":"2","verse":"28","text":"Ndichamupawo nyeredzi yamangwanani."},{"book":"Zvakazarurwa","chapter":"2","verse":"29","text":"Ane nzeve dzokunzwa ngaanzwe, zvinoreva Mweya kukereke."}]}