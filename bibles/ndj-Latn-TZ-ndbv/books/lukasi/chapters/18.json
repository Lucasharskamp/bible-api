{"data":[{"book":"Lukasi","chapter":"18","verse":"1","text":"Topi Yesu kavawombela vandundami vaki chilangushilu cha kuvawula kudadava kwa Chapanga ngajila kulepisiwa."},{"book":"Lukasi","chapter":"18","verse":"2","text":"Kadeta, “Mbwani yimu yavelili na muhigha yamumanyili ng'odu Chapanga kandi kavahela luhunja kwa vandu."},{"book":"Lukasi","chapter":"18","verse":"3","text":"Kumbwani kukula, kwavelili na mawu yumu ngalimlyangu mweni amuyendilili muhigha yula myanja yitangalili akamluveyi amtangi, pawomba, ‘Undangi mbati haki yangu kufuma kwa mdwama wangu.’"},{"book":"Lukasi","chapter":"18","verse":"4","text":"Kwa chipindi chitali ayu muhigha akadayileyi ng'odu kumtanga ayu ngalimlyangu, lakini kumbeli kayiwombela, ‘Hata kucha nenga nimumanya ng'odu Chapanga na kuvabedala vandu,"},{"book":"Lukasi","chapter":"18","verse":"5","text":"lakini kwanongwa ngalimlyangu ayu ya nyasha dandimtangi, leki payendilela kunyasha, pambeli dandofyi nesu kunyisila majuva vosi!’ ”"},{"book":"Lukasi","chapter":"18","verse":"6","text":"Topi Bambu kayendelela kudeta, “Mpikanishi ndambu yadetili yula muhigha mwafu."},{"book":"Lukasi","chapter":"18","verse":"7","text":"Wuli ponopa Chapanga davatangi ng'odu vala yavashawulili, yivamlilila pamusi na pamihi, dalopukeshi ng'odu kuhigha highilu ya nakaka?"},{"book":"Lukasi","chapter":"18","verse":"8","text":"Nguvawombela dalopukeshi kuhigha highilu ya nakaka. Hata naha, Mwana wa Mundu pawuya mumlima awu nakaka dawuwoni ujumilwa”"},{"book":"Lukasi","chapter":"18","verse":"9","text":"Yesu kavawombela kwa chilangushilu ngimu vandu vala yivavelili vakwiwona veni goleki na kuvabedala vayawu vosi."},{"book":"Lukasi","chapter":"18","verse":"10","text":"“Kadeta, vandu vavili vayendili munyumba ya Chapanga kudadava, Mfwalisayu yumu na monga msumula mbiya."},{"book":"Lukasi","chapter":"18","verse":"11","text":"“Ayu Mfwalisayu awolukili weka yaki padadava kunda yaki, ‘Ngudeta chikomu yuwi Chapanga, nenga ndiva kucha vandu vamonga ha, vapoki awu vadesi awu vawoni. Nenga ndiyifwana ng'odu na ayu msumula mbiya."},{"book":"Lukasi","chapter":"18","verse":"12","text":"Nguyikaja kulya myanja mivili kwa juma, saka ngutawula lilongu limu lya chimbata nenga.’"},{"book":"Lukasi","chapter":"18","verse":"13","text":"“Lakini yula msumula mbiya kunu kawoloka kutali kalemwa hata kuyinula mesu vaki kumbindi, ila akakamulili chifuva chaki kulangusha kushisha moyu, akadeteyi, ‘Yuwi Chapanga, ung'oneli lusungu nenga yimeli na sambi!’"},{"book":"Lukasi","chapter":"18","verse":"14","text":"Nguvawombela, ayu msumula mbiya awuyili kaya Chapanga kamupomela sambi shaki lakini yula muyaki apomeliwili ha. Nongwa yayikwesha dasunushwi na yayidedeka dakweshiwi.”"},{"book":"Lukasi","chapter":"18","verse":"15","text":"Vandu vamuyeghela Yesu vana vadokwa ili avavikili mawoku vaki. Vanachuli pavavawonili, vakavakanisheyi kwa filongu fikalipili."},{"book":"Lukasi","chapter":"18","verse":"16","text":"Lakini Yesu avakemili padeta, “Muvaleki vana ava vayisi kwa nenga, kandi mukotoo kuvakanisha, kwanongwa Wutwa wa kumbindi kwa Chapanga wuva kwa vandu kucha ava."},{"book":"Lukasi","chapter":"18","verse":"17","text":"Nguvawombela nakaka, mundu yoyosi yaupokela ng'odu wutwa wa kumbindi kwa Chapanga kucha mwana mdokwa, dayingili ng'odu Muwutwa awu.”"},{"book":"Lukasi","chapter":"18","verse":"18","text":"Mkomi yumu Myawudi kamudasha Yesu, “muwula msangi, goli liki mbati unofu wa jola?”"},{"book":"Lukasi","chapter":"18","verse":"19","text":"Yesu kamuwombela “Mbona ukungema msangi? Kwahela mundu yaveli msangi ila Chapanga weka yaki."},{"book":"Lukasi","chapter":"18","verse":"20","text":"Uvamanyi Malawu, ‘Kotoo kugola uwoni, kotoo kuwulagha, kotoo kuhija, kotoo kudeta udesi na uvatundamili tati waku na mawu waku.’ ”"},{"book":"Lukasi","chapter":"18","verse":"21","text":"Mweni adetili, “Afi fyosi nifimanya kufumila wana wangu.”"},{"book":"Lukasi","chapter":"18","verse":"22","text":"Yesu papikanishili fila, kamuwombela, “Kuna chindu chimu ukalihela kugola. Uhemeshi findu fyaku fyosi fiwuvelili nafyu, pambeli wuvagayili vagaju mbiya shaki, dawuvi na lusanja lwaku kumbindi. Pambeli wisi ungovikeli.”"},{"book":"Lukasi","chapter":"18","verse":"23","text":"Lakini mundu yula papikanishili fila, kang'ong'oteka nesu kwanongwa aveli mlundamali mkomi."},{"book":"Lukasi","chapter":"18","verse":"24","text":"Yesu pamuwonili akung'ong'uteka nawula, adetili, “Yidindala munu kwa mlundamali kuyingila muwutwa wa kumbindi kwa Chapanga!"},{"book":"Lukasi","chapter":"18","verse":"25","text":"Yipusuka munu kwa ndembu kuyingila muchilanga cha sasiya, pitu mlundamali kuyingila muwutwa wa kumbindi kwa Chapanga.”"},{"book":"Lukasi","chapter":"18","verse":"26","text":"Vala vandu pavapikanishili afi, vadeta, “Ghani dalowoki?”"},{"book":"Lukasi","chapter":"18","verse":"27","text":"Yesu kayangula, “Fyalemwili mundu, kwa Chapanga fikugoleka.”"},{"book":"Lukasi","chapter":"18","verse":"28","text":"Petili kamudasha, “Na yufwi wuli? Tufileka findu fyetu fyosi tukukovikela!”"},{"book":"Lukasi","chapter":"18","verse":"29","text":"Yesu kavawombela, “Nakaka nguvawombela, mundu yoyosi yayilekili nyumba na mdala na Mlongu awu tati na mawu, awu vana kwanongwa ya wutwa wa kumbindi kwa Chapanga."},{"book":"Lukasi","chapter":"18","verse":"30","text":"Dapokeli fitangalili munu chipindi achi na chipindi chiyisa achi cha unofu wa jola.”"},{"book":"Lukasi","chapter":"18","verse":"31","text":"Yesu avatolili vandundami lilongu na vavili, kavawombela, “Mpikanishi! Tukuyenda Yelusalemu na aku findu fyosi fyavayandikili vambuyi va Chapanga fimwiyilatili mwana wa Chapanga dafigoleki."},{"book":"Lukasi","chapter":"18","verse":"32","text":"Nongwa dahadishiwi kwa vandu vangajila kuva Vayawudi na veni davamuseki na kumuwombela milandu ya wafu na kumtemela mita."},{"book":"Lukasi","chapter":"18","verse":"33","text":"Davamtovi na ndomondu na kumuwulagha, lakini lijuva lya tatu kufumila pasovili dashukuki.”"},{"book":"Lukasi","chapter":"18","verse":"34","text":"Lakini veni vakamanyili ng'odu milandu ayi hata padokwa, vakavelili. Kavafifa nongwa ya filongu fila na vamanyili ng'odu Yesu fyadeteyi."},{"book":"Lukasi","chapter":"18","verse":"35","text":"Chipindi Yesu paghaveyi pabehi na Yeliku, pavelili na mundu yumoyu ngalimesu kayikala munjila paluva."},{"book":"Lukasi","chapter":"18","verse":"36","text":"Papikanishili lipinga lya vandu palipita avadashili, “Kuna chindu liki?”"},{"book":"Lukasi","chapter":"18","verse":"37","text":"Vamuwombilili, “Yesu wa Nasaleti akupita.”"},{"book":"Lukasi","chapter":"18","verse":"38","text":"Mweni kayangula kwa lishu likomi, “Yesu, mwana va Dawudi, ung'oneli lusungu!”"},{"book":"Lukasi","chapter":"18","verse":"39","text":"Vala vandu valongulili vakamlakalileyi anyamali, lakini mweni ayongishili lishu likomi, “Mwana wa Dawudi, ung'oneli lusungu!”"},{"book":"Lukasi","chapter":"18","verse":"40","text":"Yesu awolukili, kavawombela vamuyeghi pawulongolu yaki. Yula ngalimesu pafikili pabehi, Yesu amudashili,"},{"book":"Lukasi","chapter":"18","verse":"41","text":"“Ukudayila ngugoleli liki?”"},{"book":"Lukasi","chapter":"18","verse":"42","text":"Yesu kamuwombela, “Loli! Ujumilwa waku wukulowola.”"},{"book":"Lukasi","chapter":"18","verse":"43","text":"Tepu yula ngalimesu akandili kulola, akamukovekeleyi Yesu kunu pamuwombela chikomu bambu Chapanga. Vandu vosi pavawonili nawula, vamjuma Chapanga."}]}