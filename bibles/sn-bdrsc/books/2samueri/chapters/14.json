{"data":[{"book":"2 Samueri","chapter":"14","verse":"1","text":"Zvino Joabhu mwanakomana waZeruya akaziva kuti mwoyo wamambo wakanga woshuva Abhusaromu."},{"book":"2 Samueri","chapter":"14","verse":"2","text":"Saka Joabhu akatuma munhu kuTekoa kuti andouya nomukadzi akanga akachenjera kubva ikoko. Akati kwaari, “Ita somunhu ari pakuchema. Upfeke nguo dzokuchema uye usazvizora mafuta. Uite somukadzi ava namazuva akawanda ari pakuchema vakafa."},{"book":"2 Samueri","chapter":"14","verse":"3","text":"Ipapo ugoenda kuna mambo undotaura mashoko aya kwaari.” Uye Joabhu akaisa mashoko mumuromo make."},{"book":"2 Samueri","chapter":"14","verse":"4","text":"Mukadzi akabva kuTekoa akati asvika kuna mambo, akawira pasi nechiso chake, kuri kupa rukudzo, akati, “Ndibatsireiwo, nhai mambo!”"},{"book":"2 Samueri","chapter":"14","verse":"5","text":"Mambo akamubvunza akati, “Watambudzwa neiko?”"},{"book":"2 Samueri","chapter":"14","verse":"6","text":"Zvino ini muranda wenyu ndakanga ndina vanakomana vaviri. Vakarwa vari vaviri musango, uye hapana aivapo kuti avarandutsire. Mumwe akarova mumwe uye akamuuraya."},{"book":"2 Samueri","chapter":"14","verse":"7","text":"Zvino mhuri yose yamukira murandakadzi wenyu. Vari kuti, ‘Tipei uyo akauraya mununʼuna wake, kuti timuuraye nokuda kwoupenyu hwomununʼuna wake waakauraya; kunyange tichizobvisa mudyi wenhaka zvakare.’ Saka vachadzima zimbe rangu rimwe ranga rasara, vakasasiyira murume wangu zita kana rudzi panyika.”"},{"book":"2 Samueri","chapter":"14","verse":"8","text":"Mambo akati kumukadzi, “Enda hako kumba kwako, ini ndicharayira shoko pamusoro pako.”"},{"book":"2 Samueri","chapter":"14","verse":"9","text":"Asi mukadzi weTekoa akati kwaari, “Ishe wangu mambo, mhosva ngaive kwandiri nokuimba yababa vangu, uye mambo nechigaro chake choushe ngazvirege kuva nemhosva.”"},{"book":"2 Samueri","chapter":"14","verse":"10","text":"Mambo akapindura akati, “Kana munhu akataura chinhu kwauri, uya naye kwandiri, haangozokunetsizve.”"},{"book":"2 Samueri","chapter":"14","verse":"11","text":"Iye akati, “Naizvozvo mambo ngaataure naIshe Mwari wake kuti mutsivi weropa arege kuramba achiparadza, kuti mwanakomana wangu arege kuparadzwa.”"},{"book":"2 Samueri","chapter":"14","verse":"12","text":"Ipapo mukadzi uya akati, “Tenderai muranda wenyu kuti ataure shoko kuna ishe mambo wangu.”"},{"book":"2 Samueri","chapter":"14","verse":"13","text":"Mukadzi uya ndokuti, “Zvino seiko makarongera vanhu vaMwari zvakadai? Kana mambo vachitaura zvakadai, havasi kuzvipa mhosva here, nokuti mambo havana kudzosa mwanakomana uya akambenge adzingwa."},{"book":"2 Samueri","chapter":"14","verse":"14","text":"Semvura yadeukira pasi, isingazogoni kudyorerwa, saizvozvo tinofanira kufa. Asi Mwari haaurayi munhu; pachinzvimbo chaizvozvo anotoronga zano rokuti akadzingwa arege kuraswa zvachose naye."},{"book":"2 Samueri","chapter":"14","verse":"15","text":"“Zvino ini ndauya kuzotaura izvi kuna ishe mambo wangu nokuti vanhu vandityisidzira. Murandakadzi wenyu akafunga akati, ‘Rega ndinotaura namambo zvimwe vangaitira muranda wavo zvaanokumbira."},{"book":"2 Samueri","chapter":"14","verse":"16","text":"Zvimwe mambo vangabvuma kurwira murandakadzi wavo kubva paruoko rwomunhu anotsvaka kuparadza zvose ini nomwanakomana wangu kuti tirege kugara nhaka yatakapiwa naMwari.’"},{"book":"2 Samueri","chapter":"14","verse":"17","text":"“Zvino murandakadzi wenyu anoti, ‘Ndinokumbira kuti shoko rashe mambo wangu rindinyaradze, nokuti ishe wangu mambo akafanana nomutumwa waMwari pakuziva zvakanaka nezvakaipa. Jehovha Mwari wenyu ngaave nemi.’ ”"},{"book":"2 Samueri","chapter":"14","verse":"18","text":"Ipapo mambo akati kumukadzi, “Usandivanzira hako shoko randichakubvunza.”"},{"book":"2 Samueri","chapter":"14","verse":"19","text":"Mambo akabvunza akati, “Ko, ruoko rwaJoabhu harusi kubatsirana newe pazvinhu zvose izvi here?”"},{"book":"2 Samueri","chapter":"14","verse":"20","text":"Muranda wenyu Joabhu akaita izvi kuti ashandure mamiriro ezvinhu. Ishe wangu ano uchenjeri sehwomutumwa waMwari, anoziva zvose zvinoitika panyika.”"},{"book":"2 Samueri","chapter":"14","verse":"21","text":"Mambo akati kuna Joabhu, “Zvakanaka chose, ndichaita saizvozvo. Chienda, unouya nejaya Abhusaromu.”"},{"book":"2 Samueri","chapter":"14","verse":"22","text":"Joabhu akawira pasi nechiso chake achipa rukudzo, uye akaropafadza mambo. Joabhu akati, “Nhasi muranda wenyu aziva kuti awana nyasha pamberi penyu, ishe wangu mambo, nokuti mambo aita zvandakumbira ini muranda wake.”"},{"book":"2 Samueri","chapter":"14","verse":"23","text":"Saka Joabhu akaenda kuGeshuri akandouya naAbhusaromu kuJerusarema."},{"book":"2 Samueri","chapter":"14","verse":"24","text":"Asi mambo akati, “Anofanira kuenda kuimba yake; haafaniri kuona chiso changu.” Saka Abhusaromu akaenda kumba kwake akasaona chiso chamambo."},{"book":"2 Samueri","chapter":"14","verse":"25","text":"MuIsraeri mose makanga musina murume airumbidzwa navanhu nokuda kworunako rwake saAbhusaromu. Kubva kumusoro wake kusvikira kutsoka dzake pakanga pasina panonzi apa pakaipa."},{"book":"2 Samueri","chapter":"14","verse":"26","text":"Pose paaigurira bvudzi rake, aigurira bvudzi rake nguva nenguva parainge rava kumuremera, airiyera, uye uremu hwaro hwaisvika mashekeri mazana maviri14:26 makirogiramu angaita 2.3 kana zvichierwa nechiereso chamambo."},{"book":"2 Samueri","chapter":"14","verse":"27","text":"Abhusaromu akaberekerwa vanakomana vatatu nomwanasikana mumwe chete. Zita romwanasikana rainzi Tamari, uye akanga ari mukadzi akanaka pachiso."},{"book":"2 Samueri","chapter":"14","verse":"28","text":"Abhusaromu akagara kwamakore maviri muJerusarema asina kumboona chiso chamambo."},{"book":"2 Samueri","chapter":"14","verse":"29","text":"Ipapo Abhusaromu akadana Joabhu kuti amutume kuna mambo, asi akaramba kuenda kwaari. Saka akatumazve shoko kechipiri, asi akaramba kuuya."},{"book":"2 Samueri","chapter":"14","verse":"30","text":"Ipapo akati kumuranda wake, “Onaka, munda waJoabhu wakaganhurana nowangu, uye ane bhari imomo. Enda unoupisa.” Naizvozvo varanda vaAbhusaromu vakapisa munda."},{"book":"2 Samueri","chapter":"14","verse":"31","text":"Ipapo Joabhu akaenda kumba kwaAbhusaromu akandoti kwaari, “Ko, varanda vako vapisirei munda wangu?”"},{"book":"2 Samueri","chapter":"14","verse":"32","text":"Abhusaromu akati kuna Joabhu, “Tarira, ndakatuma shoko kwauri ndikati, ‘Uya kuno kuti ndikutume kuna mambo unobvunza kuti, “Ko, zvino ndakabvirei hangu kuGeshuri? Zvingadai zviri nani dai ndanga ndichiriko zvangu!” ’ Naizvozvo, ndinoda kuona chiso chamambo, uye kana ndine mhosva yechimwe chinhu, ngavandiuraye havo.”"},{"book":"2 Samueri","chapter":"14","verse":"33","text":"Saka Joabhu akaenda kuna mambo akandotaura saizvozvo. Ipapo mambo akadana Abhusaromu, uye akauya akasvikokotamisa uso hwake pasi pamberi pamambo. Uye Mambo akatsvoda Abhusaromu."}]}