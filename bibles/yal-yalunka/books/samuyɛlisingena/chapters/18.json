{"data":[{"book":"Samuyɛli Singena","chapter":"18","verse":"1","text":"Sɔli yelin falan tiyɛ Dawuda xa waxatin naxan yi, Yonatan nun Dawuda yi findi xɔyimane ra. Yonatan yi Dawuda xanu alo a yɛtɛna."},{"book":"Samuyɛli Singena","chapter":"18","verse":"2","text":"Na lɔxɔn yɛtɛni Sɔli yi Dawuda makankan a fɛma, a mi tin a siga a babaa banxini."},{"book":"Samuyɛli Singena","chapter":"18","verse":"3","text":"Yonatan yi layirin xidi e nun Dawuda tagi, bayo a bata yi a xanu alo a yɛtɛna."},{"book":"Samuyɛli Singena","chapter":"18","verse":"4","text":"Doma gbeen naxan yi a ma, a na ba, a a so Dawuda yii e nun a yɛngɛ so domana, e nun a silanfanna nun a xanla nun a tagi xidina."},{"book":"Samuyɛli Singena","chapter":"18","verse":"5","text":"Sɔli na yi Dawuda rasiga dɛdɛ, a feen sɔnɔyama nɛn. Sɔli yi tide matexin fi a ma yɛngɛsone xun na. Na yi rafan yamaan birin ma, hali Sɔli a kuntigine."},{"book":"Samuyɛli Singena","chapter":"18","verse":"6","text":"Ganla xɛtɛmatɔna, Dawuda to bata yelin Filisiti sofaan faxɛ, Isirayila taane birin ɲaxanle yi mini Manga Sɔli ralandeni, e sigin sama, e e bodonma tanban xuiin nun maxase gbɛtɛne xuiin na, e sɔnxɔma sɛwani."},{"book":"Samuyɛli Singena","chapter":"18","verse":"7","text":"Ɲaxanle yi e bode yabima ɲaxanni, e naxa,"},{"book":"Samuyɛli Singena","chapter":"18","verse":"8","text":"Sɔli yi na feen famu kii ɲaxini a xɔlɔ kati! A yi a fala, a naxa, “E wuli fu nan soxi Dawuda yii, n tan wuli keden. A mi fa dasaxi sese ra fɔ mangayana.”"},{"book":"Samuyɛli Singena","chapter":"18","verse":"9","text":"Sɔli yi Dawuda raɲaxu, fɔlɔ na lɔxɔn ma."},{"book":"Samuyɛli Singena","chapter":"18","verse":"10","text":"Na xɔtɔn bode, yinna ɲaxin yi so Sɔli yi keli Ala ma. A yi waliyiya falane ti a banxin tagini. Dawuda yi kondenna maxama a xa alo a dari fena, Sɔli a tanban yi a yii."},{"book":"Samuyɛli Singena","chapter":"18","verse":"11","text":"Sɔli yi a tanban woli, a naxa, “N Dawuda sɔxɔnma nɛn n na a sɔxɔnxin lu banxin kanke.” Koni Dawuda yi keli a bun ma dɔxɔɲa ma firin."},{"book":"Samuyɛli Singena","chapter":"18","verse":"12","text":"Sɔli yi gaxu Dawuda yɛɛ ra, bayo Alatala bata yi a rabeɲin a lu Dawuda xɔn."},{"book":"Samuyɛli Singena","chapter":"18","verse":"13","text":"Nanara, a yi Dawuda masiga a ra, a a findi sofa wuli fu kuntigin na. Dawuda yi lu sigɛ yɛngɛni gali xunna ra."},{"book":"Samuyɛli Singena","chapter":"18","verse":"14","text":"Dawuda a feene birin yi sɔnɔyama, bayo Alatala yi a xɔn."},{"book":"Samuyɛli Singena","chapter":"18","verse":"15","text":"Sɔli to a to a yi nɔɔn sɔtɔma tun, a gaxu a yɛɛ ra."},{"book":"Samuyɛli Singena","chapter":"18","verse":"16","text":"Koni Dawuda yi rafan Isirayila nun Yuda birin ma, bayo a tan nan yi tima e yɛɛ ra e yɛngɛne yi."},{"book":"Samuyɛli Singena","chapter":"18","verse":"17","text":"Sɔli yi a fala Dawuda xa, a naxa, “N ma dii tɛmɛ singen ni i ra, Merabi. N na a fima nɛn i ma futun na. Koni i wɛkilɛ han! I yi Alatala a yɛngɛne so.” Sɔli yi a miri, a naxa, “N mi n yiini tema a xili ma. Filisitine xa na liga!”"},{"book":"Samuyɛli Singena","chapter":"18","verse":"18","text":"Dawuda yi Sɔli yabi, a naxa, “Sese mi n tan na, sese mi n baba a bɔnsɔnna nun a denbayaan na Isirayila yi. Mangan xa findi n bitanna ra di?”"},{"book":"Samuyɛli Singena","chapter":"18","verse":"19","text":"Sɔli a dii tɛmɛ Merabi fi waxatin to a li Dawuda ma, a yi fi Adiriyɛli ma, Mehola kaana."},{"book":"Samuyɛli Singena","chapter":"18","verse":"20","text":"Awa, Mikali, Sɔli a dii tɛmɛna, Dawuda yi rafan a ma. E to na fala Sɔli xa, na yi a kɛnɛn."},{"book":"Samuyɛli Singena","chapter":"18","verse":"21","text":"Sɔli yi a fala, a naxa, “N na a fima a ma nɛn, alogo a xa findi a suxu fɛrɛn na, alogo Filisitine xa a faxa.” Sɔli mɔn yi a fala Dawuda xa a firindeni, a naxa, “I findima nɛn n bitanna ra to.”"},{"book":"Samuyɛli Singena","chapter":"18","verse":"22","text":"Sɔli yi yamarini ito fi a walikɛne ma, a naxa, “Ɛ falan ti Dawuda xa luxunni. Ɛ a fala a xa, ɛ naxa, ‘A mato i rafan mangan nun a kuntigine birin ma. Tin, i xa findi mangan bitanna ra.’ ”"},{"book":"Samuyɛli Singena","chapter":"18","verse":"23","text":"E yi na fala Dawuda xa. Koni Dawuda yi yabin ti, a naxa, “Ɛ tan yɛɛ ra yi fe xurin na a ra ba? N findi mangan bitanna ra? Setaren nan n tan na, tɔnɔ mi n na.”"},{"book":"Samuyɛli Singena","chapter":"18","verse":"24","text":"Sɔli a walikɛne yi sa a yɛba a xa Dawuda naxan falaxi."},{"book":"Samuyɛli Singena","chapter":"18","verse":"25","text":"Sɔli yi e yabi, a naxa, “Ɛ falan ti Dawuda xa, ɛ naxa, ‘Mangan mako mi futu se ma, koni a xa sa Filisiti muxu kɛmɛ banxulan a fa e kidin na, alogo a xa a gbeen ɲɔxɔ a yaxune ra.’ ” Sɔli a kɔtɛni, Dawuda yi faxama Filisitine barakan nin."},{"book":"Samuyɛli Singena","chapter":"18","verse":"26","text":"Sɔli a walikɛne yi sa na falane ti Dawuda xa. Dawuda yi wa a xɔn a xa findi mangan bitanna ra. Benun waxatin naxan falaxi,"},{"book":"Samuyɛli Singena","chapter":"18","verse":"27","text":"Dawuda yi keli e nun a fɔxɔrabirane, a sa Filisiti xɛmɛ kɛmɛ firin faxa. Dawuda yi fa e banxulan kidine ra, a yi a bɛrɛyaan dɛfexin so mangan yii, alogo a xa findi mangan bitanna ra. Nayi, Sɔli yi a dii tɛmɛ Mikali fi a ma a ɲaxanla ra."},{"book":"Samuyɛli Singena","chapter":"18","verse":"28","text":"Sɔli to a to a Alatala Dawuda xɔn, Dawuda mɔn yi rafan a dii Mikali ma,"},{"book":"Samuyɛli Singena","chapter":"18","verse":"29","text":"Sɔli yi gaxu Dawuda yɛɛ ra dangu a fɔlɔn na. A yi findi a yaxun na a siin dɔnxɛn birin yi."},{"book":"Samuyɛli Singena","chapter":"18","verse":"30","text":"Na waxatini Filisitine kuntigine yi sigama yɛngɛni Isirayila kaane xili ma. Yɛ yo yɛ, Dawuda yi nɔɔn sɔtɔma yɛngɛni dangu Sɔli a kuntigin bonne ra. A xinla yi te."}]}