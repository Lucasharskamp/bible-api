{"data":[{"book":"YAKOBO","chapter":"1","verse":"1","text":"Lupwilili luno lolawa ha Yakobo, nyakadala wa Mulungu na nyakadala wa Mndewa Yesu Kilisto."},{"book":"YAKOBO","chapter":"1","verse":"2","text":"Ndugu zangu, deng'heleleni ng'hani kipigiti muhabita mmigayo ya namna zose,"},{"book":"YAKOBO","chapter":"1","verse":"3","text":"kwavija movitanga kamba kugezigwa kwa nhamanila yenu kogala mwazaganyo."},{"book":"YAKOBO","chapter":"1","verse":"4","text":"Mwazaganyo wenu na ugendelele muugima wenu wose bila kuhumwa giladi mkangale na sambimuhungule hanhu, na sambimuhonye kinhu chochose."},{"book":"YAKOBO","chapter":"1","verse":"5","text":"Ila munhu yoyose mmwanza wenu yahahungukilwa na ng'hungwe, yampule Mulungu, ayo yowagwelela wanhu wose na moyo unogile bila kugesa vihile, na heyo kogweleligwa."},{"book":"YAKOBO","chapter":"1","verse":"6","text":"Ila yahatambika, kolondigwa yatogole bila kudungwadungwa mmoyo, kwavija heyo yodungwadungwa mmoyo kalinga kamba wimbi da bahali, dihembeluswa na beho na kwasigwa kuno na kuno."},{"book":"YAKOBO","chapter":"1","verse":"7","text":"Munhu kamba hiyo sambiyagize kamba kobokela kinhu chochose kulawa ha Mndewa."},{"book":"YAKOBO","chapter":"1","verse":"8","text":"Heyo iyo munhu yali na nia mbili, yosinhasinha mzimbuli zose zoyotenda."},{"book":"YAKOBO","chapter":"1","verse":"9","text":"Wanhu waja wamtogole Kilisto wali wakumbulu wolondigwa wadeng'he kipigiti Mulungu yahawamoteza mmioyo."},{"book":"YAKOBO","chapter":"1","verse":"10","text":"Na wanhu waja wamtogole Kilisto wali wagoli wolondigwa wadeng'he kipigiti Mulungu viyowahumulusa mmioyo, kwavija munhu mgoli kodanganhika kamba lua da kumuhulo."},{"book":"YAKOBO","chapter":"1","verse":"11","text":"Kwavija zua dosimbuka na kuulukuza um'biki na keakea jake dikalika, malua gake golagala, na unozi wake wobanangika. Vivija mgoli kobanangwa mzisang'hano zake."},{"book":"YAKOBO","chapter":"1","verse":"12","text":"Kamota munhu ija yokwazaganya kipigiti yahagezigwa, kwavija yehesha kugezigwa, kobokela nhunza ya ugima Mulungu yawekile kilagano wanhu waja womnogela heyo."},{"book":"YAKOBO","chapter":"1","verse":"13","text":"Munhu yahagezigwa, sambiyalonge, “Nogezigwa na Mulungu.” Kwavija Mulungu hadaha kugezigwa na mbuli zihile, na heyo mwenyego hamgeza munhu yoyose,"},{"book":"YAKOBO","chapter":"1","verse":"14","text":"ila kila munhu kogezigwa mkuswagizwa na sulukila zake zihile, azo zimkwekwesa na kumwagiza."},{"book":"YAKOBO","chapter":"1","verse":"15","text":"Abaho, sulukila hizo zihakangala, zolongoza kuna ivilozo, na ivilozo vihakangala, volongoza kuna iifa."},{"book":"YAKOBO","chapter":"1","verse":"16","text":"Ndugu zangu wanogelwa, sambim'vwiziligwe!"},{"book":"YAKOBO","chapter":"1","verse":"17","text":"Kila kinhu kinogile na nhunza ilekile kuhungula hanhu volawa kuulanga, vohumuluka kulawa ha Tata, yalumbile milangaza ya kuulanga, ayo yoleka kugaluka kamba sisila vidigaluka."},{"book":"YAKOBO","chapter":"1","verse":"18","text":"Kasagula kutulela muugima wa digunge kubitila usenga wa ikweli, kamba tuwe malimbuko ga vinhu vose viyalumbile."},{"book":"YAKOBO","chapter":"1","verse":"19","text":"Ndugu zangu wanogelwa, muitange mbuli ino! Kila munhu kolondigwa yahulike himahima, ila sambiyalopole kulonga ama kuwa na lusango,"},{"book":"YAKOBO","chapter":"1","verse":"20","text":"kwavija lusango lwa munhu halugala ukazi wa kuwa bule uzenzeleganye uyousulukila Mulungu."},{"book":"YAKOBO","chapter":"1","verse":"21","text":"Avo, segezeni uvuludusi wose na mbuli zose zihile, ihumuluseni haulongozi wa Mulungu na kuubokela usenga uja uhandigwe mmioyo yenu udaha kuwakombola."},{"book":"YAKOBO","chapter":"1","verse":"22","text":"Ila sambimkiivwizile wenyego mkuutegeleza usenga wa Mulungu tu, ila muwe wasang'hana wa usenga uwo."},{"book":"YAKOBO","chapter":"1","verse":"23","text":"Munhu yoyose youtegeleza Usenga Unogile ila hatenda kamba vija viulonga kalinga na munhu yokilola kihanga chake mkiwowo,"},{"book":"YAKOBO","chapter":"1","verse":"24","text":"na yehesha kuilola mwenyego, kochola na mkipigiti kiguhi kokiisemwa vija viyali."},{"book":"YAKOBO","chapter":"1","verse":"25","text":"Ila kamba uhadilola goya lagizo dilekile kuhungula hanhu ajo dikugwelela ulegeho, na kamba uhagendelela kugatenda gaja gali mdilagizo dija na hauisemwile gaja gauhulike, Mulungu kokumoteza mmbuli ija yuutenda."},{"book":"YAKOBO","chapter":"1","verse":"26","text":"Munhu yoyose mmwanza wenu yokwagiza kamba komsang'hanikila Mulungu, ila hadaha kukiizuila mmbuli ya kija choyolonga, nhamanila yake yabule kinhu na kokiivwizila mwenyego."},{"book":"YAKOBO","chapter":"1","verse":"27","text":"Ino iyo nhamanila inogile na ilekile kunyolodoka haulongozi wa Mulungu Tata, kamba kuwataza wakiwa na vizuka mmigayo yao, na kuiteganya wenyego sambimnyolodoswe na ulumwengu uno."}]}