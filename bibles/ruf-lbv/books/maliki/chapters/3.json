{"data":[{"book":"Maliki","chapter":"3","verse":"1","text":"Kuya Yesu kaghenda keli mne ing'anda ye ukulombela. Aho kukala ne imunu yane ghumoko ighuholole."},{"book":"Maliki","chapter":"3","verse":"2","text":"Iwanu wamwenga wang'ali wobama imbuli ya kumghoghela Yesu. Apfo wamlolesa ka ang'amhonetse imunu ayo mne Litsuwa lya Sabato."},{"book":"Maliki","chapter":"3","verse":"3","text":"Yesu kamlongela imunu ayo, “Utse hano hambele.”"},{"book":"Maliki","chapter":"3","verse":"4","text":"Kuya kawaghutsa iwanu, “Apfi chihi chinoghile cha kutenda mna litsuwa lya Sabato, kutenda ghanoghile au ghehile? Kuukombola ughima au kuukoma?” Lekeni wawo ng'awalongile chinu chochose bae."},{"book":"Maliki","chapter":"3","verse":"5","text":"Kawalolesa iwanu kwa maya, baho kona usungu mmoyo mwake, kwa usughu we imimoyo yawo. Kuya kamlongela imunu yula, “Ugholose ghumoko ghwako.” Naye kaghugholosa, na ghumoko ghwake ghuhona."},{"book":"Maliki","chapter":"3","verse":"6","text":"Apfo Mafarisayo walawa kunze mwe ing'anda ye Imulungu, wetingana ne iwanu wa Herodi wandusa kubama inzila ya kumkoma Yesu."},{"book":"Maliki","chapter":"3","verse":"7","text":"Yesu ne iwanang'ina wake waghenda kune ghumto Galilaya na iwanu wengi tsawamuwinza, walawila Galilaya na Yudeya."},{"book":"Maliki","chapter":"3","verse":"8","text":"Hawahulike ghose ghatendile, iwanu wengi wamtsila kulawa Yudeya, Yerusalemu, Idumeya ne ipfijiji ipfili kumwambu mwa ghumto Yoridani ne imiji ya Tiro na Sidoni."},{"book":"Maliki","chapter":"3","verse":"9","text":"Kwaapfila iwanu wakala wengi, Yesu kawalongela iwanang'ina wake wamwikile ghoya mnumbwi, ili iwanu waleke kumsoghelela."},{"book":"Maliki","chapter":"3","verse":"10","text":"Kwaapfila tsakawahonetsa iwanu wengi, iwatamu wose wang'ali womsoghelela habehi wamkinde."},{"book":"Maliki","chapter":"3","verse":"11","text":"Ne iwanu wane ipfinyamkela chila hawamwonile, waghwa hasi hambele hake, wakemelela, “Ghweghwe kwa Imwana we Imulungu.”"},{"book":"Maliki","chapter":"3","verse":"12","text":"Yesu kawaghoma ipfinyamkela waleke kumlongela imunu wowose ka yeye tsanani."},{"book":"Maliki","chapter":"3","verse":"13","text":"Yesu kagheluka kuchidunda, kawakema awala iyawabamile mwenyegho, nawo wamghendela."},{"book":"Maliki","chapter":"3","verse":"14","text":"Naye kawasaghula iwanu kumi na weli, kawakema watumighwa. Kawalongela, “Niwasaghula mwemwe mkale na nene. Kuya nitsowatuma mghende mkawapetele iwanu."},{"book":"Maliki","chapter":"3","verse":"15","text":"Namwe mtsakuwa na ukulu wa kulapfa ipfinyamkela.”"},{"book":"Maliki","chapter":"3","verse":"16","text":"Awano iwo iwanu kumi na weli iyawasaghule. Simoni, yakemighwe na Yesu taghwa lingi Petiri,"},{"book":"Maliki","chapter":"3","verse":"17","text":"Jakobu na ndughu yake Yohane, iwana wa Sebedayo Yesu tsakaweng'a taghwa Boanerige, mana yake iwana wa mdumo,"},{"book":"Maliki","chapter":"3","verse":"18","text":"Andereya na Filipi, na Batalomeyo, na Matei, na Tomasi, na Jakobu imwana wa Alifayo, na Tadei, na Simoni Mkananayo,"},{"book":"Maliki","chapter":"3","verse":"19","text":"na Yuda Isikarioti, iyamhunduke Yesu."},{"book":"Maliki","chapter":"3","verse":"20","text":"Kuya Yesu kaghenda ukaye, iwanu wengi wetingana keli mbaka Yesu ne iwanang'ina wake ng'awadahile bae ukuja."},{"book":"Maliki","chapter":"3","verse":"21","text":"Wandughu tsake hawahulike agho, waghenda kumsola kwaapfila tsawalonga, “Kana lukwale.”"},{"book":"Maliki","chapter":"3","verse":"22","text":"Na iwolangulitsa Ghamalaghitso gha Musa iwalawile Yerusalemu walonga, “Kana Belisebuli! Imkulu we ipfinyamkela iyo iyomwing'a ingupfu ya kulapfa ipfinyamkela.”"},{"book":"Maliki","chapter":"3","verse":"23","text":"Yesu kawakema, kawalongela kwa imifano, “Apfi Setani kodahatse kumlapfa Setani?"},{"book":"Maliki","chapter":"3","verse":"24","text":"Undewa wowose ung'eghola wenyegho, ambe wakughwa."},{"book":"Maliki","chapter":"3","verse":"25","text":"Ka ing'anda yeghola yenyegho, ing'anda ayo itsakughwa."},{"book":"Maliki","chapter":"3","verse":"26","text":"Apfo ka undewa wa Setani weghola iwenyegho, utsakughwa na kutsigha."},{"book":"Maliki","chapter":"3","verse":"27","text":"“Kuduhu imunu iyodaha kwingila mng'anda mwe imunu yane ingupfu na kusola ipfinu pfake, mbaka tanu amwohe imunu ayo. Baho katsodaha kupfisola ipfinu pfake."},{"book":"Maliki","chapter":"3","verse":"28","text":"“Nowalongela ghendo, iwanu watsoleghusighwa nzambi tsawo na ghamaligho ghawo ghose kwe Imulungu."},{"book":"Maliki","chapter":"3","verse":"29","text":"Lekeni imunu wowose iyomligha Ghumuhe ghwe Imulungu ng'odaha bae kuleghusighwa nzambi ayo, kwaapfila katenda nzambi ya ghamatsuwa ghose.”"},{"book":"Maliki","chapter":"3","verse":"30","text":"Yesu tsakalonga apfi kwaapfila iwanu wang'ali wolonga, “Kana chinyamkela.”"},{"book":"Maliki","chapter":"3","verse":"31","text":"Kuya mai wake Yesu ne iwandughu tsake wapfika. Wema kunze, wamtuma imunu mng'anda amkeme."},{"book":"Maliki","chapter":"3","verse":"32","text":"Iwanu tsawamtsunguluka Yesu. Nawo wamlongela, “Mai wako na ndughu tsako wakunze, wokubama ghweghwe.”"},{"book":"Maliki","chapter":"3","verse":"33","text":"Yesu kawedika, “Apfi mai wangu nani na ndughu tsangu tsina nani?”"},{"book":"Maliki","chapter":"3","verse":"34","text":"Kuya kawalola iwanu iwamtsunguluke, kalonga “Awano hano iwo mai wangu na ndughu tsangu!"},{"book":"Maliki","chapter":"3","verse":"35","text":"Imunu wowose iyotenda aghala ghobama Imulungu, ayo iyo ndughu yangu na lumbu wangu na mai wangu.”"}]}