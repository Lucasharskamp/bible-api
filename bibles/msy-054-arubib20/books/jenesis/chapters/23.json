{"data":[{"book":"Jenesis","chapter":"23","verse":"1","text":"Ezɨ dughiar kamɨn Sara 127plan azeniba iti."},{"book":"Jenesis","chapter":"23","verse":"2","text":"Egha nguibar ziam Kiriat Arban ikiava areme, nguibar kam an ziar mam Hebron, a Kenanɨn nguazimɨn iti. Ezɨ Abraham bar an apangkuvigha a baghava azi."},{"book":"Jenesis","chapter":"23","verse":"3","text":"Egha a Saran kuam ataghizɨ a itima, a ghua Hitian adaraziv gɨa ghaze,"},{"book":"Jenesis","chapter":"23","verse":"4","text":"23:4 Hibru 11:9; 11:13“Kɨ kantrin igharazimɨn gumazim, egha iza ian tongɨn apera. Nan amuim aremegha gɨvazɨma kɨ ia dam nguazir asɨzitam givezegh egh a mozim darɨghasa.”"},{"book":"Jenesis","chapter":"23","verse":"5","text":"Ezɨ Hitian gumaziba kamaghɨn mɨgei,"},{"book":"Jenesis","chapter":"23","verse":"6","text":"“Gumazir ekiam, nɨ orakigh. Nɨ gumazir dapanir bar aghuim. Nɨ uan amuim en dagɨar mozir aghuitamɨn anefɨ. En gumazitam nɨn anogoroghan kogham. Nɨ uabɨ danganir aghuitam ginabaghtɨ, nguazimɨn afeziam pura nɨ danɨngam.”"},{"book":"Jenesis","chapter":"23","verse":"7","text":"Ezɨ Abraham dɨkavigha tugha uan guam Hitian gumazamizibav suegha dapanim aviragha,"},{"book":"Jenesis","chapter":"23","verse":"8","text":"egha kamaghɨn mɨgei, “Kɨ uan amuimɨn kuam isɨ nguibar kamɨn a mozim darɨghsɨ ia nan amamangatɨgh, egh ia na bagh Soharɨn otarim Efronɨn azaragh,"},{"book":"Jenesis","chapter":"23","verse":"9","text":"eghtɨ a dagɨar torir me kamagh dɨborim, Makpela na danɨngam. An Efronɨn nguazir mɨriamɨn ti. Ia a mɨkemeghtɨ a dagɨar torir kam na danɨngightɨ, ian damazibar kɨ ivezim bar a danɨngam, eghtɨ dagɨar torir kam, kɨ an ghuavim ikegham, eghtɨ a kɨ uan adarazir kuabar afamin danganimɨn mɨn ikiam.”"},{"book":"Jenesis","chapter":"23","verse":"10","text":"Ezɨ Efron uabɨ nguibar ekiamɨn danganir uari akuvimɨn, Hitian tongɨn aperaghav iti. Ezɨ Hitian gumaziba ikia orazi, Efron kamaghɨn Abrahamɨn akam ikaragha ghaze,"},{"book":"Jenesis","chapter":"23","verse":"11","text":"“Puvatɨ, gumazir ekiam. Nɨ nan akam barakigh. Nɨ torir kam givezan kogham. Kɨ nguazir dagɨar torim itir kam, a isɨ pura nɨ danɨngam. Nan adarazir damazimɨn kɨ datɨrɨghɨn nguazim nɨ danightɨ, nɨ uan amuim afam.”"},{"book":"Jenesis","chapter":"23","verse":"12","text":"Ezɨ Abraham ua gumazibar damazimɨn guam avira."},{"book":"Jenesis","chapter":"23","verse":"13","text":"Egha men damazimɨn a Efron mɨgɨa ghaze, “Efron, kɨ kamaghsua nɨ deravɨra kuarim atɨgh nan mɨgɨrɨgɨam baragh. Kɨ datɨrɨghɨn nɨn nguazir otevir kam givezam. Nɨ nan dagɨaba initɨ, kɨ uan amuim nguazir kamɨn a mozim darɨgham.”"},{"book":"Jenesis","chapter":"23","verse":"14","text":"Ezɨ Efron Abrahamɨn akam ikaragha ghaze,"},{"book":"Jenesis","chapter":"23","verse":"15","text":"“Gumazir ekiam, nɨ oragh. Nguazir kamɨn ivezim a 400 silvan dagɨabara. Ezɨ markɨ, kar gan bizim, a pura bizim. Nɨ pura nguazim inigh uan amuimɨn kuam afɨ.”"},{"book":"Jenesis","chapter":"23","verse":"16","text":"Ezɨ Abraham akar kam gifongegha, gumazir biziba amaga dagh ivezibar mɨrara, deragha 400plan silvan dagɨaba mengegha, nguazimɨn ivezir kamra isa, Hitian gumazibar damazimɨn nguazim giveza Efron ganɨngi."},{"book":"Jenesis","chapter":"23","verse":"17","text":"Egha arazir kamɨn Abraham Efronɨn nguazir Makpelan itim ini, a Mamren nguibamɨn boroghɨn iti. A nguazim ko, dagɨar torim ko, temer nguazir kamɨn itiba a bar moghɨra da ini."},{"book":"Jenesis","chapter":"23","verse":"18","text":"Ezɨ Hitian gumazir mɨgɨrɨgɨar kam baragha itiba, me bar kamagh fo, nguazir kam Abraham a ini."},{"book":"Jenesis","chapter":"23","verse":"19","text":"Egha a nguazim inigha gɨvagha, uan amuim Sara, an kuam isa dagɨar mozir Makpelan nguazimɨn itimɨn a mozim gatɨ. Makpela a Mamren nguibamɨn boroghɨn iti. Egha Kenanɨn nguazimɨn iti. Mamren ziar igharazim, a Hebron."},{"book":"Jenesis","chapter":"23","verse":"20","text":"Ezɨ Hitian nguazir otevir kamɨn itir dagɨar mozim, an Abrahamɨn adarazir kuabar afamin danganimɨn mɨn oto."}]}