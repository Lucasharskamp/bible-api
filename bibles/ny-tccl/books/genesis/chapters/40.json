{"data":[{"book":"Genesis","chapter":"40","verse":"1","text":"Patapita nthawi, woperekera zakumwa ndi wopanga buledi a ku nyumba kwa mfumu ya ku Igupto analakwira mbuye wawoyo."},{"book":"Genesis","chapter":"40","verse":"2","text":"Farao anapsa mtima ndi akuluakulu awiriwa,"},{"book":"Genesis","chapter":"40","verse":"3","text":"ndipo anakawatsekera mʼndende, nakawayika mʼmanja mwa mkulu wa asilikali olonda ku nyumba kwa mfumu kuja, mʼndende momwe Yosefe ankasungidwamo."},{"book":"Genesis","chapter":"40","verse":"4","text":"Mkulu wa alonda aja anawapereka mʼmanja mwa Yosefe, ndipo iye anawasamalira."},{"book":"Genesis","chapter":"40","verse":"5","text":"Usiku wina, aliyense wa anthu awiriwa, wopereka zakumwa pamodzi ndi wopanga buledi wa ku nyumba ya mfumu ya ku Igupto aja, amene ankasungidwa mʼndende, analota maloto. Malotowo anali ndi tanthauzo lake."},{"book":"Genesis","chapter":"40","verse":"6","text":"Mmawa wake, Yosefe atabwera, anaona kuti nkhope zawo zinali zakugwa."},{"book":"Genesis","chapter":"40","verse":"7","text":"Choncho anafunsa akuluakulu a kwa Farao amene anali naye mʼndende muja kuti, “Bwanji nkhope zanu zili zachisoni lero?”"},{"book":"Genesis","chapter":"40","verse":"8","text":"Iwo anayankha, “Tonse awiri talota maloto, koma palibe wotitanthauzira malotowo.”"},{"book":"Genesis","chapter":"40","verse":"9","text":"Choncho mkulu wa operekera zakumwa uja anamuwuza Yosefe maloto ake. Anati, “Mʼmaloto anga ndinaona mtengo wa mpesa,"},{"book":"Genesis","chapter":"40","verse":"10","text":"unali ndi nthambi zitatu. Mpesawo utangophukira, unachita maluwa ndipo maphava ake anabereka mphesa zakupsa."},{"book":"Genesis","chapter":"40","verse":"11","text":"Chikho cha Farao chinali mʼmanja mwanga, ndipo ndinatenga mphesa, kupsinyira mu chikho cha Farao ndi kuchipereka mʼmanja mwake.”"},{"book":"Genesis","chapter":"40","verse":"12","text":"Yosefe anati kwa iye, “Tanthauzo lake ndi ili: Nthambi zitatuzo ndi masiku atatu."},{"book":"Genesis","chapter":"40","verse":"13","text":"Pakangopita masiku atatu, Farao adzakutulutsa muno. Udzaperekera zakumwa kwa Farao monga momwe umachitira poyamba."},{"book":"Genesis","chapter":"40","verse":"14","text":"Koma zako zikakuyendera bwino, udzandikumbukire ndi kundikomera mtima. Chonde ukandipepesere kwa Farao kuti anditulutse muno."},{"book":"Genesis","chapter":"40","verse":"15","text":"Popezatu ine anangochita mondiba kubwera nane kuno kuchokera ku dziko la Ahebri, ndipo ngakhale kunoko, ine sindinalakwe kali konse kuti ndizipezeka mʼdzenje muno.”"},{"book":"Genesis","chapter":"40","verse":"16","text":"Mkulu wa opanga buledi ataona kuti Yosefe wapereka tanthauzo labwino, anati kwa Yosefe, “Inenso ndinalota nditasenza nsengwa zitatu za buledi."},{"book":"Genesis","chapter":"40","verse":"17","text":"Mu nsengwa yapamwamba munali zakudya zamitundumitundu za Farao, koma mbalame zimadya zakudyazo.”"},{"book":"Genesis","chapter":"40","verse":"18","text":"Yosefe anati, “Tanthauzo lake ndi ili: nsengwa zitatuzo ndi masiku atatu."},{"book":"Genesis","chapter":"40","verse":"19","text":"Pakangotha masiku atatu Farao adzakutulutsa muno koma adzakupachika. Ndipo mbalame zidzadya mnofu wako.”"},{"book":"Genesis","chapter":"40","verse":"20","text":"Tsono tsiku lachitatulo linali lokumbukira kubadwa kwa Farao, ndipo anawakonzera phwando akuluakulu ake onse. Anatulutsa mʼndende mkulu wa operekera zakumwa ndi mkulu wa ophika buledi, ndipo anawayimiritsa pamaso pa nduna zake."},{"book":"Genesis","chapter":"40","verse":"21","text":"Tsono Farao anamubwezera mkulu wa operekera zakumwa uja pa udindo wake, kotero kuti anayamba kuperekeranso zakumwa kwa Farao,"},{"book":"Genesis","chapter":"40","verse":"22","text":"koma mkulu wa ophika buledi anamupachika, mofanana ndi mmene Yosefe anatanthauzira maloto."},{"book":"Genesis","chapter":"40","verse":"23","text":"Koma mkulu wa operekera zakumwa uja sanamukumbukire Yosefe ndipo anamuyiwaliratu."}]}