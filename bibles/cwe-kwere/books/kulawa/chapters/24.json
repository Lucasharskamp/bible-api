{"data":[{"book":"Kulawa","chapter":"24","verse":"1","text":"Maabaho Mndewa Mulungu kamulongela Musa, “Kweleni kumwangu, weye na Haluni na Nadabu na Abihu, hamwe na walala malongo saba wa Isilaili, munitumbalile mavindi kwa kutali."},{"book":"Kulawa","chapter":"24","verse":"2","text":"Mbali weye Musa wiidumwe ukwenhuke habehi na Mndewa Mulungu, wayago sekewakwenhuke habehi. Wanhu sekeweze hamwe na weye.”"},{"book":"Kulawa","chapter":"24","verse":"3","text":"Musa kahita na kuwalongela wanhu mbuli zose za Mndewa Mulungu na ndagilizi zose, wanhu wose wedika kwa dizi dimwe, walonga, “Chizatenda chila chinhu chiyalongile Mndewa Mulungu.”"},{"book":"Kulawa","chapter":"24","verse":"4","text":"Musa kandika chila chinhu chiyalongile Mndewa Mulungu. Igolo yake kaidawa na kazenga ulupango hasi ya mulima na kasimika mhanda longo na mbili fana viili peta ya makabila longo na maidi ya Isilaili."},{"book":"Kulawa","chapter":"24","verse":"5","text":"Maabaho kawatuma wabwanga wa Waisilaili wamulavile Mndewa Mulungu nhambiko za kutimbula na nhambiko za tindiwalo za ng'ombe lume."},{"book":"Kulawa","chapter":"24","verse":"6","text":"Musa kasola nusu ya damu ija na kaiguma muna yamahamha, nusu imwenga kaitila uchanyha ya ulupango."},{"book":"Kulawa","chapter":"24","verse":"7","text":"Maabaho kasola chitabu cha lagano na kawasomela wanhu. Nawo wedika, “Chizatenda chila chinhu chiyalongile Mndewa Mulungu, chizazindilila.”"},{"book":"Kulawa","chapter":"24","verse":"8","text":"Musa kasola damu ija na kawamizila wanhu, kalonga, “Ino iyo damu ya lagano da Mndewa Mulungu diyatendile na mweye kwa kuisondelela na mbuli zino zose.”"},{"book":"Kulawa","chapter":"24","verse":"9","text":"Musa na Haluni na Nadabu na Abihu, hamwe na walala malongo saba wa Waisilaili wakwela kuumulima"},{"book":"Kulawa","chapter":"24","verse":"10","text":"na wamuwona Mulungu wa Isilaili. Hasi ya migulu yake hakala na chinhu chilingile fana sakafu ya mabwe ya yakuti ya langi ya buluu fana ulanga."},{"book":"Kulawa","chapter":"24","verse":"11","text":"Mbali Mulungu hawalumize walangulizi wawo wa Isilaili. Wamuwona Mulungu na waja na kung'wa."},{"book":"Kulawa","chapter":"24","verse":"12","text":"Mndewa Mulungu kamulongela Musa, “Izo kumwangu kuchanyha ya mulima ukale kuno, nizakwing'ha vibawo vidi va mabwe vili na malagilizo na ndagilizi zonyandike kwa ichimu cha kuwafunza Waisilaili.”"},{"book":"Kulawa","chapter":"24","verse":"13","text":"Ivo Musa kasegela hamwe na Yoshua msang'hani wake, na Musa kakwela kumulima wa Mulungu."},{"book":"Kulawa","chapter":"24","verse":"14","text":"Musa kawalongela walala, “Chigozeleni hano mbaka vondachibwele. Haluni na Huli wezakuwa bahano na mweye, yoyose yondayawe na mbuli kodaha kuwahitila wawo.”"},{"book":"Kulawa","chapter":"24","verse":"15","text":"Musa kakwela kuna mulima, maabaho wingu digubika mulima."},{"book":"Kulawa","chapter":"24","verse":"16","text":"Utunhizo wa Mndewa Mulungu uhumuluka kuna mulima wa Sinai. Wingu diugubika mulima kwa siku sita. Siku yesaba Mndewa Mulungu kamtanga Musa kulawa hagati ya diwingu."},{"book":"Kulawa","chapter":"24","verse":"17","text":"Kuwoneka kwa utunhizo uja wa Mndewa Mulungu kuwa fana moto woulunguza hachanyha ya mulima muna yameso ya wanhu wa Isilaili."},{"book":"Kulawa","chapter":"24","verse":"18","text":"Musa kengila muna diwingu na kakwela kumulima. Kakala kumulima siku malongo mane imisi na ichilo."}]}