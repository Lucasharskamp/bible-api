{"data":[{"book":"Matayo","chapter":"28","verse":"1","text":"Dize dijinke zuwa dya Kuhumula, luvi dyakwe zuwa dya nkongo dya juma, Maliyamu Magidalena na yudya Maliyamu mtuhu waita wakukaula imbila."},{"book":"Matayo","chapter":"28","verse":"2","text":"Chipumpa kulaila chisingisa chikulu mwe isi, kwaviya mndima ywa kwembingu ywa Zumbe kasela kulaila kwembingu, kafingilisa diya diyuwe digubike imbila kunkanda nakudikaila."},{"book":"Matayo","chapter":"28","verse":"3","text":"Nakekala enga lumwemwe na suche zakwe na zikang'ala chwee."},{"book":"Matayo","chapter":"28","verse":"4","text":"Vikaheza wadya wamizi we mbila wogohesa na kuzingiza, wekala saviya wabanike."},{"book":"Matayo","chapter":"28","verse":"5","text":"Yudya mndima ywa kwembingu ahitula, awagamba wadya wavyele, “Msekogoha, kwaviya sivimanya kugamba mwamlonda Yesu, yudya atungikwe."},{"book":"Matayo","chapter":"28","verse":"6","text":"Hahali hano, kauyuka, saviya alongaga. Soni mkaule hantu hadya wamwikaga."},{"book":"Matayo","chapter":"28","verse":"7","text":"Sunguzani mwite haluse, mka wagambile wanampina wakwe, ‘Kauyuka mwe wabanike, naho awalongwela kwita Galilaya, nuko na mumuwone!’ Elo siwagambilani kale.”"},{"book":"Matayo","chapter":"28","verse":"8","text":"Wanyaguliza kuhalawa he mbila, wakogohesa naho wengilwa ni chinyemi chikulu. Waguluka kuwagambila wanampina wakwe mbuli idya."},{"book":"Matayo","chapter":"28","verse":"9","text":"Aho Yesu adugana na wadya wavyele na kuwalamsa, awagamba, “Ahoni.” Wamsogeila wamfikila madi, wamvikila."},{"book":"Matayo","chapter":"28","verse":"10","text":"Yesu niyo awagamba, “Msekogoha, hitani mkawagambile walukolo wangu waite Galilaya, nauko nuko wakunga waniwone.”"},{"book":"Matayo","chapter":"28","verse":"11","text":"Wadya nawo umo wakaita, wankondo watuhu niyo wengila mo mzi, wawagambila wakulu wa walavyantambiko zimbuli zose zilaile."},{"book":"Matayo","chapter":"28","verse":"12","text":"Wadugana hamwenga na wadalahala, walosana, wawenka wankondo hela zilozize,"},{"book":"Matayo","chapter":"28","verse":"13","text":"wakagamba, “Gambani, kugamba wanampina wakwe weza neichilo niyo wabawa umwili wakwe umo suwe chigonile."},{"book":"Matayo","chapter":"28","verse":"14","text":"Uneva liwali aneva imbuli ino, suwe nachilosane naye chani mnase kwingila mwe nkumbizi.”"},{"book":"Matayo","chapter":"28","verse":"15","text":"Ivyo waziguha ziya zihela, wadamanya saviya wagambilwe. Imbuli iyo ijendeleza mwa Wayahudi kubula vino dyelo."},{"book":"Matayo","chapter":"28","verse":"16","text":"Wadya wanampina mlongo na imwenga niyo waita Galilaya kubula ko lugulu ludya wasigilwe ni Yesu."},{"book":"Matayo","chapter":"28","verse":"17","text":"Weze wamwone, wamfikila madi, mna watuhu mgati mwawo na wana nkama."},{"book":"Matayo","chapter":"28","verse":"18","text":"Akaheza Yesu niyo awasogeila, na awagamba, “Sinkigwa udahi wose wa kwembingu na mwe isi."},{"book":"Matayo","chapter":"28","verse":"19","text":"Elo, hitani, mkawatende wantu wose we isi watende wanampina wangu, mkawabatiza kwa zina dya Tate, na Mwana na Muye Ukukile."},{"book":"Matayo","chapter":"28","verse":"20","text":"Muwahinye kutoza amalagiso yose niwenkileni. Naho mmanye kugamba miye nihamwenga nanyuwe mazuwa yose kubula ko udumo we isi.”"}]}