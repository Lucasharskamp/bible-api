{"data":[{"book":"Yosua","chapter":"9","verse":"1","text":"Afei, ahemfo a wɔwɔ Yordan atɔe fam no nyinaa tee nsɛm a asisi. Eyinom ne Hetifo, Amorifo, Kanaanfo, Perisifo, Hewifo ne Yebusifo ahemfo a na wɔtete mmepɔw nsase a ɛwɔ atɔe fam mmepɔw no ase ne Po Kɛse no mpoano kosi Lebanon atifi fam mmepɔw no so tɔnn."},{"book":"Yosua","chapter":"9","verse":"2","text":"Saa ahemfo yi boaa wɔn nsraadɔm ano ntɛm so sɛ wɔbɛko atia Yosua ne Israelfo."},{"book":"Yosua","chapter":"9","verse":"3","text":"Nanso Gibeonfo tee asɛm a ato Yeriko ne Ai no,"},{"book":"Yosua","chapter":"9","verse":"4","text":"wɔfaa nnaadaa kwan so de gyee wɔn ho nkwa. Wɔsomaa ananmusifo kɔɔ Yosua nkyɛn. Wɔde nkotoku a atetew ne mmoa nhoma nsa nkotoku a ayɛ dedaw na wɔatetare mu soaa wɔn mfurum."},{"book":"Yosua","chapter":"9","verse":"5","text":"Wɔhyehyɛɛ ntade dedaw ne mpaboa a akyɛ na wɔapempam. Afei wɔfaa brodo a abɔ ntuw sɛ wɔn aduan."},{"book":"Yosua","chapter":"9","verse":"6","text":"Woduu Israelfo atenae wɔ Gilgal no, wɔka kyerɛɛ Yosua ne Israel mmarima no se, “Yefi akyirikyiri man bi so na aba rebɛsrɛ mo sɛ mo ne yɛn nyɛ asomdwoe apam.”"},{"book":"Yosua","chapter":"9","verse":"7","text":"Israelfo no buaa saa Hewifo9.7 Na Hewifo yɛ nnipa bi a wɔn ase fi Mesopotamia. 2 Samuel mu, wɔka se wɔyɛ Amonfo. yi sɛ, “Ɛbɛyɛ dɛn na yɛahu sɛ monnte mmɛn ha? Efisɛ sɛ ɛte saa a, yɛrentumi ne mo nnyɛ apam.”"},{"book":"Yosua","chapter":"9","verse":"8","text":"Wobuae se, “Yɛbɛyɛ mo asomfo.”"},{"book":"Yosua","chapter":"9","verse":"9","text":"Wobuaa se, “Yefi akyirikyiri asase bi so. Yɛate Awurade, mo Nyankopɔn no kɛseyɛ ne nea ɔyɛɛ wɔ Misraim nyinaa."},{"book":"Yosua","chapter":"9","verse":"10","text":"Afei yɛate nea ɔyɛɛ Amorifo ahemfo baanu wɔ Asubɔnten Yordan apuei fam, Hesbonhene Sihon ne Basanhene Og (a ɔtenaa Astarot no)."},{"book":"Yosua","chapter":"9","verse":"11","text":"Ɛno nti, yɛn mpanyimfo ne ɔmanfo no ka kyerɛɛ yɛn ɔhyɛ so sɛ, ‘Munsiesie mo ho mma akwantu tenten. Munkohyia Israelfo na mompae mu nka se “Yɛn nkurɔfo bɛyɛ wɔn asomfo na mompere asomdwoe.” ’"},{"book":"Yosua","chapter":"9","verse":"12","text":"Yɛresi mu no, na brodo yi yɛ hyerehyere a efi fonoo mu. Nanso sɛnea muhu no, akyenkyen na abɔ ntuw."},{"book":"Yosua","chapter":"9","verse":"13","text":"Saa mmoa nhoma nsa nkotoku yi, bere a yɛde nsa guu mu no na ɛyɛ foforo, nanso mprempren, apaapae ayɛ dedaw. Na yɛn ntade ne mpaboa nso, esiane akwantu tenten nti, atetew.”"},{"book":"Yosua","chapter":"9","verse":"14","text":"Enti Israelfo no hwehwɛɛ wɔn brodo no ho nanso wɔammisa Awurade."},{"book":"Yosua","chapter":"9","verse":"15","text":"Yosua kɔɔ so ne wɔn yɛɛ asomdwoe apam no na Israel mpanyimfo no kekaa ntam a emu yɛ den nam so gye too mu."},{"book":"Yosua","chapter":"9","verse":"16","text":"Nnansa akyi no, nokware no daa adi sɛ saa nnipa a wɔyɛ Gibeonfo no te bɛn."},{"book":"Yosua","chapter":"9","verse":"17","text":"Enti Israelfo no anna so koraa na wɔyɛɛ sɛ wɔbɛyɛ nhwehwɛmu. Nnansa akyi no woduu wɔn nkurow no so. Saa nkurow no ne Gibeon, Kefira, Beerot ne Kiriat-Yearim."},{"book":"Yosua","chapter":"9","verse":"18","text":"Nanso Israelfo no antow anhyɛ nkurow no so, efisɛ na wɔn mpanyimfo aka ntam akyerɛ Awurade, Israel Nyankopɔn."},{"book":"Yosua","chapter":"9","verse":"19","text":"Na mpanyimfo no buae se, “Yɛaka ntam wɔ Awurade, Israel Nyankopɔn anim. Yɛrentumi mfa yɛn nsa nka wɔn."},{"book":"Yosua","chapter":"9","verse":"20","text":"Ɛsɛ sɛ yɛma wɔtena. Sɛ yebu yɛn ntam no so a, Onyankopɔn bo befuw yɛn."},{"book":"Yosua","chapter":"9","verse":"21","text":"Momma wɔntena. Nanso, yɛbɛma wɔabu nnua, akɔ asu ama asafo no nyinaa.” Enti Israelfo no dii bɔ a wɔahyɛ Gibeonfo no so."},{"book":"Yosua","chapter":"9","verse":"22","text":"Na Yosua frɛɛ Gibeonfo mpanyimfo no bisaa wɔn se, “Adɛn nti na mutwaa atoro kyerɛɛ yɛn? Adɛn nti na mokaa se mote akyirikyiri asase so wɔ bere a mote yɛn mu pɛɛ?"},{"book":"Yosua","chapter":"9","verse":"23","text":"Nnome mmra mo so! Efi nnɛ rekɔ, mubebu nnua, atwe nsu de akɔ me Nyankopɔn fi.”"},{"book":"Yosua","chapter":"9","verse":"24","text":"Wobuaa Yosua se, “Yɛyɛɛ saa, efisɛ wɔka kyerɛɛ yɛn se, Awurade, mo Nyankopɔn hyɛɛ ne somfo Mose sɛ ɔmmɛko nni saa asase yi nyinaa so na ɔnsɛe nnipa a wɔte so nyinaa. Yesuroo sɛ mubekunkum yɛn. Ɛno nti na ɛma yɛyɛɛ saa."},{"book":"Yosua","chapter":"9","verse":"25","text":"Mprempren yɛdan mo. Nea mususuw sɛ eye ma mo biara no, monyɛ.”"},{"book":"Yosua","chapter":"9","verse":"26","text":"Yosua amma Israelfo no ankum wɔn."},{"book":"Yosua","chapter":"9","verse":"27","text":"Na ɛda no, ɔmaa Gibeonfo no yɛɛ nnuabufo ne asukɔfo maa Israelfo ne Awurade afɔremuka no wɔ baabiara a Awurade bɛka sɛ wonsi no no. Saa nhyehyɛe no wɔ hɔ de besi nnɛ."}]}