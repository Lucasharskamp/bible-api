{"data":[{"book":"Numbers","chapter":"35","verse":"1","text":"I hongo di gowaa maalama o Moab i di baahi huudonu gi golo Jordan mai Jericho, Dimaadua ga helekai gi Moses,"},{"book":"Numbers","chapter":"35","verse":"2","text":"“Helekai gi digau Israel bolo mai i nia gowaa ala ne kumi go ginaadou, digaula e hai gi wanga gi digau Levi nia waahale e noho ai digaula, mo nia gowaa ala e haganiga nia waahale aalaa."},{"book":"Numbers","chapter":"35","verse":"3","text":"Nia waahale aanei e hai nia mee ni digau Levi, gei digaula gaa noho i golo. Nia gowaa ala e haganiga nadau waahale, le e hai nia gowaa e dugu ai nia manu huogodoo digaula."},{"book":"Numbers","chapter":"35","verse":"4","text":"Nia gowaa manu digaula e llauehe nia ‘yard’ dagi lima lau (500) mai nia abaaba o nia waahale gaa hana gi daha,"},{"book":"Numbers","chapter":"35","verse":"5","text":"ge di maa gaa hai di gowaa e haganoho be tebedebe nia ‘yard’ e mana (1,000) di baahi e dahi, ge di waahale la ga i tungaalodo di maa."},{"book":"Numbers","chapter":"35","verse":"6","text":"Goodou la gi wanga ina gi digaula nia waahale pala hagammuni dangada e ono, be tei goodou ga dibaiaa ga daaligi dana dangada gaa made e mee di lele e bala hagammuni i golo. Wanga ina labelaa gi digaula nia waahale e madahaa maa lua,"},{"book":"Numbers","chapter":"35","verse":"7","text":"mo nadau gowaa e haganiga nia maa, gaa hai nia waahale e madahaa maa walu."},{"book":"Numbers","chapter":"35","verse":"8","text":"Di logo o nia waahale o digau Levi i lodo nia gowaa o nia madawaawa ala i golo le e ala hua i tamana o di gowaa.”35.8 Joshua 21.1-42"},{"book":"Numbers","chapter":"35","verse":"9","text":"Dimaadua ga helekai gi Moses"},{"book":"Numbers","chapter":"35","verse":"10","text":"bolo gi helekai gi digau Israel boloo: “Goodou ma gaa hula laa hongo di monowai Jordan, gaa hula gi tenua go Canaan,"},{"book":"Numbers","chapter":"35","verse":"11","text":"goodou hilihilia godou waahale ala e mee di bala hagammuni ginai tangada dela ma ga dibaiaa ga daaligi dana dangada gii made."},{"book":"Numbers","chapter":"35","verse":"12","text":"Di gowaa deelaa, gei mee gaa mee di tanga gi daha mo di hala di hui o digau o tangada dela ne made. Tangada dela bolo gu ihala i taaligi tangada gii made e deemee di daaligi gii made, gei mee digi heia dono gabunga."},{"book":"Numbers","chapter":"35","verse":"13","text":"Hilihilia nia waahale e ono,"},{"book":"Numbers","chapter":"35","verse":"14","text":"e dolu i bahi i dua Jordan ge e dolu i lodo tenua go Canaan."},{"book":"Numbers","chapter":"35","verse":"15","text":"Aanei le e hai nia waahale e pala haga mmuni ai digau Israel mo digau mai i daha ala e noho mau be e noho i tama madagoaa haga bodobodo i tenua. Tangada ma ga dibaiaa ga daaligi gii made dana dangada, e mee di lele gi tei waahale i nia waahale aanei."},{"book":"Numbers","chapter":"35","verse":"16-18","text":"“Maa tangada ne hai hegau gi di mee daaligi dangada baalanga be di hadu be di laagau belee daaligi dana dangada, gei mee gu ihala i taaligi tangada gii made, mee e hai gi daaligi gii made."},{"book":"Numbers","chapter":"35","verse":"19","text":"Tuaahina dela koia e hoohoo gi tangada ne made dela e hai gi daaligi gii made tangada dela ne daaligi dana dangada gii made. Mee ga gidee a mee, gei mee ga daaligi a mee gii made."},{"book":"Numbers","chapter":"35","verse":"20","text":"“Goe ma ga de hiihai gi tangada, gaa hono a mee gi lala, be e dili a mee bolo gii made,"},{"book":"Numbers","chapter":"35","verse":"21","text":"be e dongo a mee gi doo lima, gei goe gu ihala i taaligi tangada gii made, goe e hai gi daaligi gii made. Tuaahina dela koia e hoohoo gi tangada dela ne made dela e hai gi daaligi goe gii made, mee ga gidee ia goe, gei mee ga daaligi goe."},{"book":"Numbers","chapter":"35","verse":"22","text":"“Dolomaa, goe ga dibaiaa, ga daaligi tangada dela hagalee de hiihai ginai goe, ne hono a mee gi lala be ne dili a mee."},{"book":"Numbers","chapter":"35","verse":"23","text":"Be dolomaa, goe e de gidee, ne hudu hua dau hadu, ga daaligi gii made tangada dela digi maanadu bolo e daaligi, ge hagalee di hagadaumee ni oou."},{"book":"Numbers","chapter":"35","verse":"24","text":"Di hai deenei, nia daangada di guongo e hegeege tangada dela ne daaligi dana dangada gii made, hagalee go nia duaahina o tangada dela ne made ala e halahala di tala di hui."},{"book":"Numbers","chapter":"35","verse":"25","text":"Goe e hala hua i di daaligi gii made tangada, gei digau di guongo belee hagamaamaa hua goe gi daha mo tuaahina o tangada dela ne made, e lahi goe gi di waahale pala haga mmuni dangada. Goe gaa noho i golo gaa dae loo gi di made o tagi aamua hai mee dabu o di madagoaa deelaa."},{"book":"Numbers","chapter":"35","verse":"26","text":"Maa goe gaa hana gi daha mo di waahale pala hagammuni dangada dela ne hana ginai goe,"},{"book":"Numbers","chapter":"35","verse":"27","text":"gei maa tuaahina tangada dela ne made ga gidee ia goe, ga daaligi goe gii made, di hai o di tala di hui deenei la hagalee dau bolo di taaligi dangada gii made."},{"book":"Numbers","chapter":"35","verse":"28","text":"Tei dangada i goodou ma ga dibaiaa gu daaligi dana dangada guu made, e hai gi noho hua i lodo di waahale pala hagammuni dangada, gaa dae loo gi di made o tagi aamua hai mee dabu, gei nomuli gei mee ga humalia hua di hana gi dono hale."},{"book":"Numbers","chapter":"35","verse":"29","text":"Nnaganoho aanei e hai hegau i goodou mo godou hagadili i di ingoo hua di gowaa dela ga noho iei goodou."},{"book":"Numbers","chapter":"35","verse":"30","text":"“Nia daangada ala bolo gu ihala i taaligi tangada, le e mee hua di hai bolo ginaadou gu ihala ga daaligi gii mmade ma ga haga modongoohia mai go nia daangada hagamodongoohia mee dogolua be mada logo. Di hagamodongoohia mai tangada e dahi e dee dohu di haga donu ana mee.35.30 Deuteronomy 17.6; 19.15"},{"book":"Numbers","chapter":"35","verse":"31","text":"Tangada dela ne daaligi dana dangada gii made e hai gi daaligi gii made. Mee e deemee di hui dono mouli gi nia bahihadu."},{"book":"Numbers","chapter":"35","verse":"32","text":"“Maa tangada guu lele gi di waahale hagammuni dangada, gei goodou hudee dumaalia gi mee gi huia ia gi nia bahihadu bolo gii mee ia di hana gi dono hale i mua di made o tangada hai mee dabu."},{"book":"Numbers","chapter":"35","verse":"33","text":"Maa nei bolo goodou guu hai beenei, goodou gu haga milimilia tenua dela e noho iei goodou. Taaligi tangada gii made e haga milimilia tenua. Tenua dela ne made ai tangada nonua le e hagamadammaa hua gi nia dodo o tangada dela ne daaligi tangada deelaa."},{"book":"Numbers","chapter":"35","verse":"34","text":"Hudee haga milimilia tenua dela e noho iei goodou, idimaa, Au go Dimaadua, gei Au e noho i baahi digau Israel.”"}]}