{"data":[{"book":"Maluko","chapter":"14","verse":"1","text":"Zikala zisigale siku mbili ivike Nyimwilinyimwili ya Pasaka na Magate haganageligwa hamila. Wakulu wa walava nhosa na wafundiza Malagizo ga Musa wakala ozahila nzila ya kumgoga Yesu wamkome."},{"book":"Maluko","chapter":"14","verse":"2","text":"Walonga, “Sikututende avo kipindi cha Nyimwilinyimwili ya Pasaka, buleavo wanhu oding'huka.”"},{"book":"Maluko","chapter":"14","verse":"3","text":"Yesu kakala Betania mng'anda ya Simoni, munhu yakalile na utamu wa dikulu. Viyakalile koja, mtwanzi imoja keza na nyhupa ya alabasita imemile mavuta gonung'hila goya ga bei ng'hulu. Kaifungula, kamgidila Yesu gamavuta mdipala."},{"book":"Maluko","chapter":"14","verse":"4","text":"Wanhu wayagwe wakalile aho wagevuzika, wailongela, “Unanzi gani uno wa mavuta!”"},{"book":"Maluko","chapter":"14","verse":"5","text":"Abaho wamkomhokela mtwanzi ayo, walonga, “Mavuta gano gahauzigwe kwa sente magana madatu na zisente wagweleligwe wakiwa!”"},{"book":"Maluko","chapter":"14","verse":"6","text":"Lakini Yesu kawalongela, “Mulekeni, habali momgaza mtwanzi ino? Niye kanhendela mbuli inogile."},{"book":"Maluko","chapter":"14","verse":"7","text":"Wanhu wakiwa mokala nao siku zose, saa yoyose mwahalonda modaha kuwataza. Lakini honda mukale na niye siku zose."},{"book":"Maluko","chapter":"14","verse":"8","text":"Mtwanzi ino katenda viyadahile, kalongola kulubakaza lukuli lwangu mavuta ganogile, kulutanda kwa kuzikigwa."},{"book":"Maluko","chapter":"14","verse":"9","text":"Nowalongeleni ukweli, kokose konda ipetigwe Mbuli Inogile mwiisi, kino kiyatendile mtwanzi ino cholongigwa, avo wanhu omkumbuka.”"},{"book":"Maluko","chapter":"14","verse":"10","text":"Abaho imoja wa wanahina zake longo na wabili yakemigwe Yuda Isikaliote, kachola kwa wakulu wa walava nhosa yamuhinduke Yesu kumwao."},{"book":"Maluko","chapter":"14","verse":"11","text":"Avo viwahulike kiyalongile wadeng'helela, na wailagana nayo kumgwaa sente. Avo Yuda kasonga kuzahila nzila ya kumgela Yesu mmakono gao."},{"book":"Maluko","chapter":"14","verse":"12","text":"Mna isiku ya ichanduso ya Nyimwilinyimwili ya Magate hagageligwe Usasu, siku dijo mwana ng'hondolo wa Pasaka kochinjigwa, wanahina zake Yesu wamuuza, “Kolonda tuchole kwahi tukutandile ndiya ya Pasaka?”"},{"book":"Maluko","chapter":"14","verse":"13","text":"Yesu kawatuma wanahina zake wabili kawalongela, “Gendeni kudibuga, momting'hana mbigalo kaidikwa nongo ya mazi. Mkwelelezeni,"},{"book":"Maluko","chapter":"14","verse":"14","text":"mbaka mng'anda yonda yengile, mulongeleni mwenekae, ‘Mfundiza kolonga, da kwahi gati da kudila ndiya ya Pasaka niye na wanahina zangu?’"},{"book":"Maluko","chapter":"14","verse":"15","text":"Nayo kowalagusila gati kulu dili uchanha dikigwa goya na dihambigwa. Mumo tutandileni.”"},{"book":"Maluko","chapter":"14","verse":"16","text":"Wanahina zake wasegela, wachola kudibuga, wavika kila kinhu vivija viyawalongele Yesu, avo wamtandila ndiya ya Pasaka."},{"book":"Maluko","chapter":"14","verse":"17","text":"Viivikile ichungulo, Yesu kavika na wanahina zake longo na wabili."},{"book":"Maluko","chapter":"14","verse":"18","text":"Viwakalile oja, Yesu kalonga, “Nowalongeleni imoja wenu yoja na niye, konihinduka.”"},{"book":"Maluko","chapter":"14","verse":"19","text":"Wanahina zake wanyawanyawa, wamuuza, imoja imoja, “Vino gweye kolonga niye?”"},{"book":"Maluko","chapter":"14","verse":"20","text":"Yesu kawedika, “Imoja wenu mweye longo na wabili, yozanhika gate jake hamoja na niye mbakuli."},{"book":"Maluko","chapter":"14","verse":"21","text":"Mwana wa Munhu kofa kamba Maandiko Gang'alile vigolonga. Lakini kogaya munhu ija yomuhinduka Mwana wa Munhu. Yahanogile ng'hani kamba munhu ayo sambi yavumbuke!”"},{"book":"Maluko","chapter":"14","verse":"22","text":"Viwakalile oja, Yesu kasola gate, kamgwaa nhogolwa Imulungu, kadibanzula na kawagwaa wanahina zake kalonga, “Soleni, uno ulo lukuli lwangu.”"},{"book":"Maluko","chapter":"14","verse":"23","text":"Abaho kasola kikasi cha divai, kamgwaa nhogolwa Imulungu, kawagwaa wanahina zake, wose waking'wela."},{"book":"Maluko","chapter":"14","verse":"24","text":"Yesu kalonga, “Ino ayo damu yangu ilagusa lagano da Imulungu, ikwitika mbuli ya wanhu wengi."},{"book":"Maluko","chapter":"14","verse":"25","text":"Nowalongela, kusongela sambi honda ning'we kabili divai, mbaka siku dijo donda ning'we divai ya sambi Muundewa wa Imulungu.”"},{"book":"Maluko","chapter":"14","verse":"26","text":"Abaho wemba lwila, wachola kuna Ulugongo lwa Mizeituni."},{"book":"Maluko","chapter":"14","verse":"27","text":"Yesu kawalongela, “Mweye mose mokimbila na kundeka niiyeka, kwavija Maandiko Gang'alile golonga, ‘Imulungu komtowa msusilaji, na ng'hondolo wose opwililika.’"},{"book":"Maluko","chapter":"14","verse":"28","text":"Lakini nahazilibuka, nowalongolela kuchola Galilaya.”"},{"book":"Maluko","chapter":"14","verse":"29","text":"Petulo kamwidika Yesu, “Hata kamba wose wahakuleka, niye sikuleka bule!”"},{"book":"Maluko","chapter":"14","verse":"30","text":"Yesu kamulongela Petulo, “Nokulongela ukweli, kilo cha lelo nzogolo yang'hali hana kwika miyanza mibili, konibela miyanza midatu.”"},{"book":"Maluko","chapter":"14","verse":"31","text":"Petulo kagangamiza kulonga, “Silonga vivo bule, hata kamba nahafa na gweye!”"},{"book":"Maluko","chapter":"14","verse":"32","text":"Yesu na wanahina zake wavika hanhu hokemigwa Getisemane, Yesu kawalongela, “Kaleni hano, niye nogenda kumpula Imulungu.”"},{"book":"Maluko","chapter":"14","verse":"33","text":"Kawasola Petulo na Yakobo na Yohana. Yesu kona usungu na kanyunyuwala."},{"book":"Maluko","chapter":"14","verse":"34","text":"Kawalongela wanahina zake, “Usungu uli muumoyo wangu mkulu ng'hani odaha kung'homa. Kaleni hano meso.”"},{"book":"Maluko","chapter":"14","verse":"35","text":"Kachola kumwande kidogo, kaibwanha hasi, kampula Imulungu, kamba yahadahika sikuyaibitile saa ayo ya madununzo."},{"book":"Maluko","chapter":"14","verse":"36","text":"Kampula Imulungu, “Tata! Kumwako gose godahika. Ukisegese kikasi kino cha madununzo. Lakini siyo kamba vinilonda niye ila viulonda gweye.”"},{"book":"Maluko","chapter":"14","verse":"37","text":"Abaho kabwela kawavika wanahina zake wadatu wawasa. Kamulongela Petulo, “Simoni kuwasa? Vino hamudahile kukala meso hata saa dimoja?”"},{"book":"Maluko","chapter":"14","verse":"38","text":"Kawalongela, “Kaleni meso, mumpule Imulungu sikumwingile mna ukugezigwa. Moyo wa munhu olonda kutenda ganogile, lakini lukuli lwabule nguvu.”"},{"book":"Maluko","chapter":"14","verse":"39","text":"Kachola lwa kabili kumpula Imulungu, kalonga mbuli zizija."},{"book":"Maluko","chapter":"14","verse":"40","text":"Viyabwelile kabili, kawavika wanahina zake wawasa, kwavija meso gao gakala na utulo. Hawaijuwile mbuli yakumulongela Yesu."},{"book":"Maluko","chapter":"14","verse":"41","text":"Viyabwelile mwanza wa kadatu, kawalongela, “Mung'hali muwasa na kubwihila? Yotosha! Kipindi kivika! Loleni, Mwana wa Munhu kogeligwa mmakono ga wanhu wene nzambi."},{"book":"Maluko","chapter":"14","verse":"42","text":"Lamukeni, tuchole. Loleni munhu yonihinduka kavika!”"},{"book":"Maluko","chapter":"14","verse":"43","text":"Yesu viyakalile yang'hali yogendelela kulonga, imoja wa wanahina zake longo na wabili, yakemigwe Yuda Isikaliote kavika. Keza na lunhu lutumigwe na wakulu wa walava nhosa, wafundiza Malagizo ga Musa na wavele, kuno wapapa mapanga na malungu."},{"book":"Maluko","chapter":"14","verse":"44","text":"Yuda Isikaliote yomuhinduka Yesu kawagwaa kilaguso, kawalongela, “Munhu yonda nimnonele ayo yummulonda. Mgogeni mumgele mmakono genu.”"},{"book":"Maluko","chapter":"14","verse":"45","text":"Bahaja Yuda kamcholela Yesu kamulongela, “Mfundiza!” Abaho kamnonela."},{"book":"Maluko","chapter":"14","verse":"46","text":"Avo wamgoga Yesu wamgodeka."},{"book":"Maluko","chapter":"14","verse":"47","text":"Lakini imoja wa waja wakalile na Yesu, kasomola panga jake, kamkanha digwiti msang'hanaji wa Mkulu wa walava nhosa."},{"book":"Maluko","chapter":"14","verse":"48","text":"Yesu kawalongela, “Vino habali mwizile kungoga na mapanga na malungu kamba vija nambavi?"},{"book":"Maluko","chapter":"14","verse":"49","text":"Kila siku ng'hala na mweye, nowafundiza kuna Ing'anda ya Imulungu, hamnigogile. Lakini gano gatendeka ili Maandiko Gang'alile galawilile.”"},{"book":"Maluko","chapter":"14","verse":"50","text":"Abaho wanahina wose wamuleka wakimbila."},{"book":"Maluko","chapter":"14","verse":"51","text":"Mbwanga imoja yavalile mgolole wiiyeka, kakala yomkweleleza Yesu. Walonda kumgoga,"},{"book":"Maluko","chapter":"14","verse":"52","text":"lakini kauleka mgolole wake, kakimbila mwazi."},{"book":"Maluko","chapter":"14","verse":"53","text":"Abaho Yesu kagaligwa mng'anda ya Mkulu wa walava nhosa, mumo wakulu wa walava nhosa wose, wavele na wafundiza Malagizo ga Musa waiting'hana."},{"book":"Maluko","chapter":"14","verse":"54","text":"Petulo kamkweleleza Yesu kwa kutali, kengila muuluwa lwa mkulu wa walava nhosa, kakala hasi na wakalizi, kokotela moto."},{"book":"Maluko","chapter":"14","verse":"55","text":"Wakulu wa walava nhosa na wanhu wose wa mkitala wazahila usindila wa uvizi ili wamkome Yesu, lakini hawaupatile bule."},{"book":"Maluko","chapter":"14","verse":"56","text":"Wanhu wengi walonga mbuli za uvizi kwa Yesu, lakini usindila wao hauwilumbile."},{"book":"Maluko","chapter":"14","verse":"57","text":"Abaho wanhu wayagwe wema walonga mbuli za uvizi kwa Yesu."},{"book":"Maluko","chapter":"14","verse":"58","text":"Walonga, “Tumuhulika kolonga, ‘Noibomola Ng'anda ino ya Imulungu izengigwe na wanhu, na kwa siku ndatu noizenga iyagwe haizengigwe na wanhu.’ ”"},{"book":"Maluko","chapter":"14","verse":"59","text":"Na awo vivija usindila wao hauwilumbile."},{"book":"Maluko","chapter":"14","verse":"60","text":"Mkulu wa walava nhosa kenuka mgameso ga wanhu kamuuza Yesu, “Vino kuduhu mbuli ya kwidika kwa kitala choolava wanhu wano?”"},{"book":"Maluko","chapter":"14","verse":"61","text":"Lakini Yesu kanyamala tuluu, halongile mbuli, Mkulu wa walava nhosa kamuuza kabili, “Gweye ayo Kilisito Mkombola, Mwana wa ija Yotogoligwa?”"},{"book":"Maluko","chapter":"14","verse":"62","text":"Yesu kamwidika, “Nene iyo heyo. Mweye momona Mwana wa Munhu kakala muukulu mwambu wa mkono wa kudila wa Imulungu yeli na Udahi, kokwiza mna gamawingu ga kuulanga!”"},{"book":"Maluko","chapter":"14","verse":"63","text":"Mkulu wa walava nhosa kakidega kiwalo chake, kalonga, “Hatulonda usindila uyagwe!"},{"book":"Maluko","chapter":"14","verse":"64","text":"Muhulika viyomuliga Imulungu. Mweye mogesaze?”"},{"book":"Maluko","chapter":"14","verse":"65","text":"Wanhu wayagwe wamtemela mate Yesu, wamgubika gameso, wamtowa na wamulongela, “Lagula, nani yakutowile!” Abaho wakalizi wamsola wamtowa ng'hofi."},{"book":"Maluko","chapter":"14","verse":"66","text":"Petulo viyakalile yang'hali hasi muuluwa, msang'hanaji imoja wa kitwanzi wa mkulu wa walava nhosa kamcholela."},{"book":"Maluko","chapter":"14","verse":"67","text":"Viyamone Petulo kokotela moto, kamulola bunhuu kamulongela, “Gweye vivija kukala hamoja na Yesu wa Nazaleti.”"},{"book":"Maluko","chapter":"14","verse":"68","text":"Petulo kabela, “Bule, sijuwile kiulonga.” Abaho Petulo kalawa kunze mbaka kuna uluhelengo. Bahaja nzogolo keka."},{"book":"Maluko","chapter":"14","verse":"69","text":"Msang'hanaji ija wa kitwanzi kamona Petulo, kawalongela wanhu wemile aho, “Ino nayo imoja wao!”"},{"book":"Maluko","chapter":"14","verse":"70","text":"Lakini Petulo kabela kabili."},{"book":"Maluko","chapter":"14","verse":"71","text":"Petulo kalonga, “Imulungu kojuwa nolonga ukweli, niduwiligwe nahalonga uvizi, simjuwile munhu yumulonga!”"},{"book":"Maluko","chapter":"14","verse":"72","text":"Bahaja nzogolo keka mwanza wa kabili, baho Petulo kakumbuka mbuli ziyalongeligwe na Yesu, “Nzogolo yang'hali hanakwika miyanza mibili, konibela miyanza midatu.” Avo Petulo kasonga kulila."}]}