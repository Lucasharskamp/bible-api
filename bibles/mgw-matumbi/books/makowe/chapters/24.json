{"data":[{"book":"Makowe","chapter":"24","verse":"1","text":"Pagapite masu'ba matano, mpi'ndo ywa dini Anania aalongwaniye na alongosi nsi'si' na Telitulo nkengeli wa salya mpaka Kaisalia. Bannyendeli Felisi, Kolongosi ywa nkoa, li'nga bansitaki Pauli."},{"book":"Makowe","chapter":"24","verse":"2","text":"Pabankemite Pauli, Telitulo aatumbwi kunsitakya kabaya."},{"book":"Makowe","chapter":"24","verse":"3","text":"Kwa goti, twendasukulu na kugapokya kila pandu na kila lisu'ba."},{"book":"Makowe","chapter":"24","verse":"4","text":"Lakini kanenisi'li'ye muno, nikulu'ba upi'kani kwa kiya sako, makowe maipi gatupala longela."},{"book":"Makowe","chapter":"24","verse":"5","text":"Tukwipwi panga mundu yu' ywakunng'andyali. Ngaywatumbwi kwayu'maniya Ayahudi boti padunia, kai' ywembe nga mpi'ndo ywa kipi'nga sa Anasaleti."},{"book":"Makowe","chapter":"24","verse":"6","text":"Kai' aapayite kualabiya upeleteu wa Nyumba ya Nnu'ngu', lakini twatikummoywa."},{"book":"Makowe","chapter":"24","verse":"8","text":"Na wamwene wendakombwa kumpekeseni wiso mundu ywo makowe gatunsitakilya.”"},{"book":"Makowe","chapter":"24","verse":"9","text":"Ayahudi nabembe ngabayi'ki'tyana na makowe go gakunsitakya Pauli kababaya panga goti ga kakape."},{"book":"Makowe","chapter":"24","verse":"10","text":"Na ntawala ampu'ngi luboko Pauli kati mwanju wa kunnyi'ki'ti'a alongele, nembe ngabaya, “Nenga ntu'pu' kyukala sosoti sa kwikengya nnu'ngi' yako, kwa mwanjaa nitangite panga wenga wa nsenuli ywa nni'ma gu'no bu'ka kwai'mbu'."},{"book":"Makowe","chapter":"24","verse":"11","text":"Wenga wamwene wendakombwa kwipwa panga ganapi'tali masu'ba ku'mi na gabi'li' bu'ka panaayi'i ku Yelusalemu kunnu'ba Nnu'ngu'."},{"book":"Makowe","chapter":"24","verse":"12","text":"Bandu ba banikolili nkati ya nyumba ya Nnu'ngu', wala mumayumba ga kunnu'ba Nnu'ngu', wala pandu popoti pamisengo kanitaukana na mundu au kanaabakia bandu bapange puyo."},{"book":"Makowe","chapter":"24","verse":"13","text":"Wala, bakombwali kong'ondelya makowe gabanisitakilya nambi'yambi'."},{"book":"Makowe","chapter":"24","verse":"14","text":"Ila niyi'ki'tya likowe limo kasako, panga nintumikia Nnu'ngu' ywa au'ku' bitu no bi'ngi'ya ndi'la yi'lu' yabaibaya yo ubu'su'. Nenga niu'bi'lya kila kikowe sakiyi'ki'tyana na gagaandikilwe mu salya ya Musa na muitabu ya alondoli ba Nnu'ngu'."},{"book":"Makowe","chapter":"24","verse":"15","text":"Nenga niu'bi'lya kwa Nnu'ngu' kati mwabau'bi'lya bembe panga bandu boti, anogau na alau, baayu'ka."},{"book":"Makowe","chapter":"24","verse":"16","text":"Kwa nyo, nendakwikasa masu'ba goti tama maisa manogau wangali senulwa na mwoyo wangu', kwa Nnu'ngu' na kwa bandu."},{"book":"Makowe","chapter":"24","verse":"17","text":"“Bu'ka po tama myaka yambone kuutalu na nni'ma wangu', naaisi kwaletya alongo bangu' ba Kiyahudi babaabile akiba, kili'be sa kwayangatiya na salaka kwa Nnu'ngu'."},{"book":"Makowe","chapter":"24","verse":"18","text":"Panipangage makowe go, baanikoli munyumba ya Nnu'ngu', niyomwile panga ibala ya kwiipeletea. Naabileli na kipi'nga sa bandu wala puyo."},{"book":"Makowe","chapter":"24","verse":"19","text":"Lakini palu', baabile Ayahudi bu'ka kunkoa wa Asia, bembe ngabapalilwage isa kasako, kunisitakya mana baalibweni likosa lyolyoti kwangu' nenga."},{"book":"Makowe","chapter":"24","verse":"20","text":"Au, bandu bababile pano babaye bene likosa lyabalibweni kwangu' nenga, pabaniyi'mike pa Balasa lyabe Liku'lu'."},{"book":"Makowe","chapter":"24","verse":"21","text":"Ila likowe limo bai lyanilongei kwo tu'ndu'bi'a lilobe panaayi'mi, ‘Nenga li'no nisitakilwa mwanjaa niu'bi'lya panga, bababile kumambi', baayu'ka.’”"},{"book":"Makowe","chapter":"24","verse":"22","text":"Bai Felisi, ywaabile aitangite ndi'la yi'lu' ya Yesu wisowiso, aamulise munaisa kabaya, “Naayomwa makowe ginu paaisa mpi'ndo ywa yesi Lisia.”"},{"book":"Makowe","chapter":"24","verse":"23","text":"Nga mwamulisa yu'lu' asikali panga baanni'ndi'le Pauli amo muutabilwe, lakini banneke maulu pasene, na kanebaakanikie mambwigalye isa kumpeya saapala."},{"book":"Makowe","chapter":"24","verse":"24","text":"Pagaapite masu'ba, Felisi aaisi na nnyumbowe Dulusila, ywembe aai Nnyahudi. Aapiyite amuli akemelwe Pauli, aampi'kani abali ya imani yaibile kwa Yesu Kilisitu."},{"book":"Makowe","chapter":"24","verse":"25","text":"Lakini, Pauli paalongelage abali ya aki, baa na uweso wa kugasinda maminyikiyo ga yi'ga, no bu'kana na ukumu yayaaisa, Felisi aapatike bwoga no baya, “Gautubakiye gali'ngani! Wendakombwa bu'ka. Panaakupala, naakukema.”"},{"book":"Makowe","chapter":"24","verse":"26","text":"Kai', Felisi aakokoti kunkema Pauli no longela nakwe, aganiage alu'a kumpeya mbanje."},{"book":"Makowe","chapter":"24","verse":"27","text":"Na payatimi myaka ibi'li', Polikio Fesito aayingi muutawala pandu pa Felisi, lakini mwanjaa Felisi apalage kwapulaisa Ayahudi, nganneka Pauli muutabilwe."}]}