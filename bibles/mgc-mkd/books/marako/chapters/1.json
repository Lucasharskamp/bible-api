{"data":[{"book":"Marako","chapter":"1","verse":"1","text":"Nenye kö'du yöyö laka ga kö'du Yësu Korisitɔ, Wisi 'ba Wïrï."},{"book":"Marako","chapter":"1","verse":"2","text":"Ayeto rë nï kaa mati Nëbï Yisaya ayöru,"},{"book":"Marako","chapter":"1","verse":"3","text":"Vïdï maako ëdï mbere mï da lïpï,"},{"book":"Marako","chapter":"1","verse":"4","text":"Here Yowani alaya mï da lïpï bapatisi kï'dï ehe kö'du yëtï. Mo ayada zi zë motɔ dë nnï tëmï kö'du kyënyë zi zë bapatisi, ehe Wïrï akila kö'du kyënyë 'bëzë ne."},{"book":"Marako","chapter":"1","verse":"5","text":"Vïdï kayo tëmï dakaŋo 'ba Yuda ehe gawo kyedre 'ba Yerusalema ï'bënnï kö'du 'ba Yowani ne kowo. Zë odrɔ hë nnï tëmï kö'du kyënyë 'bënnï ne ehe mo abapatisi zë mï ranga 'ba Yeredene."},{"book":"Marako","chapter":"1","verse":"6","text":"Yowani usu bɔngɔ 'bënï o'dɔ tëmï yëvu 'ba jemele, ida kɔ'di wana gbö gë nï, ehe wakonyo 'bɔmo wömï ehe yazi möku."},{"book":"Marako","chapter":"1","verse":"7","text":"Mo ayöyö zi vïdïye henye, “Kora mati mo atayi ta ga ma ne, atëdï kyedre ta da ma. Manza dë na laka zi ra ma kïdë akaŋo zi kamoka 'bɔmo kinga."},{"book":"Marako","chapter":"1","verse":"8","text":"Ma bapatisi ye wini aba, mora mo akabapatisi ye Lawo Kölö Laka aba.”"},{"book":"Marako","chapter":"1","verse":"9","text":"Tëmï kadra nani, Yësu ayi tëmï Nazereta mï dakaŋo 'ba Galilaya zi Yowani, zi nï bapatisi mï ranga 'ba Yeredene."},{"book":"Marako","chapter":"1","verse":"10","text":"Kandi mati Yësu asi yaga tëmï wini, mo ongɔ komorïyë ayëhu rë nï, ehe Lawo Kölö Laka ayi aloso dɔ mo kaa atu'bu."},{"book":"Marako","chapter":"1","verse":"11","text":"Here gu ayi ta komorïyë iya henye, “Yï gogo wisi ama ra. Ma na rakyenyi yï aba.”"},{"book":"Marako","chapter":"1","verse":"12","text":"Kandi Lawo Kölö Laka o'dɔ mo tï'bë mï da lïpï,"},{"book":"Marako","chapter":"1","verse":"13","text":"ani ko'do 'butësowɔ mï wayɔnzɔ 'ba Satani. Ngötu 'ba möku ëdïnnï kpa ani, mora malayika'e ayinnï ehe akɔnyinnï mo."},{"book":"Marako","chapter":"1","verse":"14","text":"Tapëtï ï'dï Yowani ku mï kamba, Yësu ï'bë mï Galilaya ehe ayeto kö'du yöyö laka kazi Wïrï ne yëtï."},{"book":"Marako","chapter":"1","verse":"15","text":"Mo iya henye, “Kadra ma laka ɔkɔ ku ehe damöku 'ba Wïrï ku kara. Otɔ de 'e tëmï kö'du kyënyë 'be'e ne ehe oma'e mï kö'du yöyö laka ne.”"},{"book":"Marako","chapter":"1","verse":"16","text":"Mati Yësu ï'bë ta da götï 'ba föfö 'ba Galilaya, mo i'ja kora vo kyenze kïrïye rïyö, Simona öndu nï Anderiya aba, ëdïnnï kyenze kïrï öndu aba."},{"book":"Marako","chapter":"1","verse":"17","text":"Yësu iya zi zë henye, “Ayiye zi ma, makayandi ye zi vïdï kika zi ma.”"},{"book":"Marako","chapter":"1","verse":"18","text":"Kandi ilannï öndu 'bënnï ne, ehe ï'bënnï mo aba."},{"book":"Marako","chapter":"1","verse":"19","text":"Mo ï'bë tisi dagba ani, ehe i'ja öndu maako'e rïyö Yemisi, Yowani aba, zë gisi 'ba Zebedeyo. Zë ëdïnnï mï töŋbö öndu ënnï kɔ'jɔ nzɔ."},{"book":"Marako","chapter":"1","verse":"20","text":"Here mati Yësu ongɔ zë, mo ako'jo zë ehe zë ila 'bu nnï Zebedeyo mï töŋbö kora vo lɔɔ ëtï, ehe ï'bënnï Yësu aba."},{"book":"Marako","chapter":"1","verse":"21","text":"Yësu vo lö'bö 'bënï ëtï ayinnï mï gawo 'ba Kaparanamo, mï ko'do 'ba ralawo aba, Yësu ï'bë mï bi 'ba mötu, ehe ayeto kö'du yëtï."},{"book":"Marako","chapter":"1","verse":"22","text":"Vïdï mati owonnï ne, zë na rakaga tëmï gërï 'ba kö'du yëtï 'bɔmo ne, kö'du mo anza dë kaa vo komoyandi 'ba vo kö'du kï'dïye, ga kö'du mo ayëtï kö'du kalakonda aba."},{"book":"Marako","chapter":"1","verse":"23","text":"Here kora dakyikyi aba mï nï ëdï mï bi 'ba mötu, ehe udu rïyë,"},{"book":"Marako","chapter":"1","verse":"24","text":"“Omba a'di kazi ze, Yësu 'ba Nazereta? Yï kinye ne zi yaŋa ze? Ma yɔlɔ ku yï ëyï ra, yï vo lïtu laka a Wïrï.”"},{"book":"Marako","chapter":"1","verse":"25","text":"Yësu ame'do na kamo zi dakyikyi ne, “Alima tiyi, ehe asi yaga ta ra kora ne.”"},{"book":"Marako","chapter":"1","verse":"26","text":"Dakyikyi ne akɔhɔ kora ne na kyigɔ, udu na kamo, ehe asi yaga ta rɔ mo."},{"book":"Marako","chapter":"1","verse":"27","text":"Vïdï biya na rakaga ehe ayetonnï me'do na ga rë nnï zi oka maako. “A'di ra here? Ne kya 'ba kö'du yandi kyïyï maako? Kora nenye ëdï kalakonda aba zi kö'du kï'dï zi dakyikyiye, ehe zë owonnï hɔ mo.”"},{"book":"Marako","chapter":"1","verse":"28","text":"Here kö'du 'ba Yësu apere rë nï kandi ta ga bi ne biya mï dakaŋo 'ba Galilaya."},{"book":"Marako","chapter":"1","verse":"29","text":"Yësu, Yemisi, Yowani aba, ilannï bi 'ba mötu, ehe ï'bënnï mbïyï liŋɔ 'ba Simona ehe Anderiya."},{"book":"Marako","chapter":"1","verse":"30","text":"Wese 'ba Simona ëdï na rakɔɔ mï sora rakyïtu aba, ehe kandi mati Yësu ɔkɔ, iyannï kö'du mo zi mo."},{"book":"Marako","chapter":"1","verse":"31","text":"Mo ï'bë zi mo, ïrï kala mo ehe akɔnyi mo rïyë. Rakyïtu ne ila mo, ehe mo ayeto gbɔ lïtu zi zë."},{"book":"Marako","chapter":"1","verse":"32","text":"Tapëtï kadra aloso ku ehe hutaga ɔkɔ kpa ku, vïdï ikannï zi Yësu vo rakɔɔ'e biya ehe zë mati dakyikyi aba."},{"book":"Marako","chapter":"1","verse":"33","text":"Vïdï biya 'ba mï gawo ne atɔtɔ rë nnï ha loko."},{"book":"Marako","chapter":"1","verse":"34","text":"Yësu akɔ'jɔ zë mati kyɔ na rakɔɔ dakyïnë aba biya, ehe ore dakyikyi lakyi yaga. Mo ila vo dakyikyiye dë zi kö'du maako kiya, ga ko'du zë ayɔlɔnnï ku mo ëyï ra."},{"book":"Marako","chapter":"1","verse":"35","text":"Mï da mïndö maako gba kazi bikanyi 'ba kadra Yësu ënyï ila liŋɔ ehe ï'bë yaga tëmï gawo ga bi mbiya amötu."},{"book":"Marako","chapter":"1","verse":"36","text":"Simona abokanï ëtï ï'bënnï mo koma."},{"book":"Marako","chapter":"1","verse":"37","text":"Mati zë i'jannï mo, iyannï zi mo henye, “Vïdï biya ëdïnnï yï koma.”"},{"book":"Marako","chapter":"1","verse":"38","text":"Mora Yësu aya'ba da me'do zi zë henye, “Dï'bë'e zɔ dagba zi liŋɔ maako'e mati gbö kinye ne. Momba kpa zi kö'du yëtï mï zë, kö'du nere ra mayi gɔ mo.”"},{"book":"Marako","chapter":"1","verse":"39","text":"Here mo ï'bë mï Galilaya kö'du yëtï aba biya mï bi 'ba mötu ehe dakyikyi kore aba yaga."},{"book":"Marako","chapter":"1","verse":"40","text":"Kora maako ëdï na riti kazi kɔɔ mönyu ayi zi Yësu, alɔmvɔ akaŋo ehe alenze mo kö'du wakɔnyi iya henye, “Ëzë omba ku, atɔ'bɔ ma ko'dɔ ŋbala.”"},{"book":"Marako","chapter":"1","verse":"41","text":"Yësu kö'du sösu aba, ehe iza kala nï yaga ehe ise rɔ mo. Mo aya'ba da me'do henye, “Momba ku. Ëdï na ŋbala.”"},{"book":"Marako","chapter":"1","verse":"42","text":"Kandi mönyu ila kora ne ehe rɔ mo gbɔ ŋbala."},{"book":"Marako","chapter":"1","verse":"43","text":"Here Yësu ise gɔ mo, ehe utu mo 'de kandi,"},{"book":"Marako","chapter":"1","verse":"44","text":"iya henye, “Owo te, ayada kö'du ne dë zi vïdï ma kölö maako. Mora ï'bë zɔ mbïyï zi vo karasa mayɔnzɔ yï, zi yada zi vïdïye mönyu 'bëyï inde rë nï ku. Ï'dï wakumu kaa kö'du kï'dï 'ba Mosa.”"},{"book":"Marako","chapter":"1","verse":"45","text":"Mora kora ne ï'bë ehe kö'du ne yada ta ga bi ne biya. Mo ame'do takanyi mï kö'du ne, here Yësu ɔ'bɔ dekpe zi tï'bë mï gawo na dangölö. Mora mo alima akpa yaga mï ga bi mbiya ne'e ehe vïdï ayinnï zi mo tëmï ga bi ne biya."}]}