{"data":[{"book":"Yatɛne","chapter":"32","verse":"1","text":"Xuruse wuyaxi yi Rubɛn nun Gadi bɔnsɔnne yii. E yi a to a Yaasɛri nun Galadi bɔxɔn yi fan e xuruseene xa."},{"book":"Yatɛne","chapter":"32","verse":"2","text":"Nayi, Gadi kaane nun Rubɛn kaane yi fa Musa nun saraxarali Eleyasari nun yamaan mangane fɛma, e yi a fala, e naxa,"},{"book":"Yatɛne","chapter":"32","verse":"3","text":"“Alatala yamanan naxanye nɔxi Isirayila yamaan xa, Ataroti nun Dibon nun Yaasɛri nun Nimira nun Xɛsibɔn nun Eleyale nun Sebami nun Nebo nun Bewoni,"},{"book":"Yatɛne","chapter":"32","verse":"4","text":"na yamanane fan xuruseene xa, anu xuruseene nxu tan yii han, nxu tan ɛ walikɛne.”"},{"book":"Yatɛne","chapter":"32","verse":"5","text":"E yi a fala, e naxa, “Xa ɛ tinɲɛ nxɔ falan ma, na bɔxɔn xa so nxu yii, ɛ nama nxu xali Yurudɛn baan kidi ma.”"},{"book":"Yatɛne","chapter":"32","verse":"6","text":"Musa yi a fala e xa, a naxa, “Ɛ tan dɔxɔn nɛn be ba, ɛ ngaxakedenne yi siga yɛngɛ sodeni?"},{"book":"Yatɛne","chapter":"32","verse":"7","text":"Nanfera ɛ Isirayila kaane tunnaxɔlɔma sigadeni yamanani Alatala naxan soxi e yii?"},{"book":"Yatɛne","chapter":"32","verse":"8","text":"Ɛ fafane fan na nan liga bonni, n to e rasiga yamanan matodeni keli Kadesi-Barineya yi."},{"book":"Yatɛne","chapter":"32","verse":"9","text":"E te nɛn han Esikoli mɛrɛmɛrɛni. E to yelin yamanan matoɛ, e yi Isirayila kaane tunnaxɔlɔ e ma alogo e nama siga yamanani Alatala naxan soxi e yii."},{"book":"Yatɛne","chapter":"32","verse":"10","text":"Na lɔxɔni Alatala yi xɔlɔ, a yi a kɔlɔ, a naxa,"},{"book":"Yatɛne","chapter":"32","verse":"11","text":"‘Muxuni itoe naxan minixi Misiran yi, naxanye barin bata dangu ɲɛɛ mɔxɔɲɛn na, ne mi bɔxɔn toma n na n kɔlɔxi naxan so fe ra Iburahima nun Isiyaga nun Yaxuba yii, amasɔtɔ e mi luxi n fɔxɔ ra ki faɲi."},{"book":"Yatɛne","chapter":"32","verse":"12","text":"Fɔ Yefune a dii Kalebi, Kenisi kaana, e nun Nunu a dii Yosuwe, bayo e lu nɛn Alatala fɔxɔ ra ki faɲi.’"},{"book":"Yatɛne","chapter":"32","verse":"13","text":"Alatalaa xɔlɔ gbeen keli nɛn Isirayila kaane xili ma, a yi e rasiga tonbonna xun xɔn ɲɛɛ tonge naanin, han na waxatin muxune birin yi ɲan naxanye fe ɲaxin liga Alatala yɛtagi."},{"book":"Yatɛne","chapter":"32","verse":"14","text":"Iki ɛ tan yulubi kanne, ɛ faxi ɛ fafane nan ma. Ɛ Alatala raxɔlɔma nɛn Isirayila xili ma dangu e ra."},{"book":"Yatɛne","chapter":"32","verse":"15","text":"Anu, xa ɛ xɛtɛ a fɔxɔ ra, a mɔn yamani ito birin luma nɛn tonbonni, ɛ yi findi yamaan birin halagi xunna ra.”"},{"book":"Yatɛne","chapter":"32","verse":"16","text":"Na muxune mɔn yi e maso Musa ra e yi a fala a xa, e naxa, “Nxu waxi sansanne sa feni be nxɔ xuruseene xa nxu yi taane ti nxɔ denbayane xa."},{"book":"Yatɛne","chapter":"32","verse":"17","text":"Na xanbi ra, nxu yɛngɛ so seene tongɛ, nxu yi ti Isirayila kaan bonne yɛɛ ra, nxu yi e xali e yirene yi. Nayi, nxɔ denbayane luma nɛn taa makantanxine kui, e ratanga yamanani ito muxune ma."},{"book":"Yatɛne","chapter":"32","verse":"18","text":"Nxu mi xɛtɛ nxu konne yi, fɔ Isirayila kaane birin na dɔxɔ e bɔxɔne yi."},{"book":"Yatɛne","chapter":"32","verse":"19","text":"Nxu mi bɔxɔn sɔtɔma Yurudɛn baan fɔxɔ kedenni alo e tan, bayo nxu bata nxɔ bɔxɔn sɔtɔ be binni baan sogeteden binni.”"},{"book":"Yatɛne","chapter":"32","verse":"20","text":"Musa yi a fala e xa, a naxa, “Xa ɛ falani ito liga, xa ɛ yɛngɛ so seene tongo Alatala xa,"},{"book":"Yatɛne","chapter":"32","verse":"21","text":"xa ɛ sofane birin Yurudɛn baan gidi Alatala yɛtagi han a yi a yaxune birin kedi,"},{"book":"Yatɛne","chapter":"32","verse":"22","text":"xa yamanan lu Alatala nɔɔn bun, nayi Alatala nun Isirayila tinma nɛn ɛ yi xɛtɛ be. Nayi, yamanani ito findima nɛn ɛ gbeen na Alatala yɛtagi."},{"book":"Yatɛne","chapter":"32","verse":"23","text":"Koni xa ɛ mi na liga, ɛ bata yulubin liga Alatala ra. Ɛ xa a kolon, fa fala ɛ yulubin saranna ɛ lima nɛn."},{"book":"Yatɛne","chapter":"32","verse":"24","text":"Awa, ɛ xa taane ti ɛ denbayane xa, e nun sansanne ɛ xuruse kurune xa, koni ɛ xa ɛ dɛ ti xuine rakamali de!”"},{"book":"Yatɛne","chapter":"32","verse":"25","text":"Gadi kaane nun Rubɛn kaane yi a fala Musa xa, e naxa, “Nxu tan, i ya walikɛne a ligama nɛn alo i a yamarixi kii naxan yi."},{"book":"Yatɛne","chapter":"32","verse":"26","text":"Nxɔ diine nun nxɔ ɲaxanle nun nxɔ xuruseene birin luma nɛn Galadi taane yi."},{"book":"Yatɛne","chapter":"32","verse":"27","text":"Koni nxu tan i ya walikɛne birin yɛngɛ so seene tongoma nɛn, nxu siga yɛngɛ sodeni Alatala yɛtagi, alo nxu kanna a falaxi kii naxan yi.”"},{"book":"Yatɛne","chapter":"32","verse":"28","text":"Musa yi yamarin fi saraxarali Eleyasari ma e nun Nunu a dii Yosuwe ma, e nun Isirayila bɔnsɔn mangane ma e fe ra."},{"book":"Yatɛne","chapter":"32","verse":"29","text":"Musa yi a fala e xa, a naxa, “Xa Gadi kaane nun Rubɛn kaane Yurudɛn baan gidi ɛ fɔxɔ ra, e birin yi yɛngɛ so seene tongo Alatala xa, nayi yamanan na lu ɛ nɔɔn bun, ɛ Galadi yamanan so e yii e gbeen na."},{"book":"Yatɛne","chapter":"32","verse":"30","text":"Koni xa e birin mi gidi ɛ fɔxɔ ra yɛngɛ so seene ra e yii, e xa dɔxɔ ɛ tagi Kanan bɔxɔni.”"},{"book":"Yatɛne","chapter":"32","verse":"31","text":"Gadi kaane nun Rubɛn kaane yi a fala, e naxa, “Alatala bata naxan fala, nxu tan i ya walikɛne na ligama nɛn."},{"book":"Yatɛne","chapter":"32","verse":"32","text":"Nxu gidima nɛn Kanan yamanani Alatala xa yɛngɛ so seene ra nxu yii, koni nxu kɛɛ bɔxɔn sɔtɔma nɛn Yurudɛn baan be binni.”"},{"book":"Yatɛne","chapter":"32","verse":"33","text":"Musa yi Amorine manga Sixɔn ma yamanan nun Basan manga Ogo a yamanan so Gadi kaane nun Rubɛn kaane nun Yusufu a dii Manase bɔnsɔnna fɔxɔ kedenna yii, e nun e taane nun bɔxɔn naxanye e rabilinni."},{"book":"Yatɛne","chapter":"32","verse":"34","text":"Gadi kaane yi Dibon nun Ataroti nun Aroyeri nun"},{"book":"Yatɛne","chapter":"32","verse":"35","text":"Atiroti-Sofani nun Yaasɛri nun Yogboha nun"},{"book":"Yatɛne","chapter":"32","verse":"36","text":"Beti-Nimira nun Beti-Haran ti taa makantanxine ra, e yi xuruse sansanne sa."},{"book":"Yatɛne","chapter":"32","verse":"37","text":"Rubɛn kaane yi Xɛsibɔn ti, e nun Eleyale nun Kiriyatayimi nun"},{"book":"Yatɛne","chapter":"32","verse":"38","text":"Nebo nun Baali-Meyɔn, e naxanye xiliye masara, e nun Sibima. E taan naxanye ti e yi ne xili sa."},{"book":"Yatɛne","chapter":"32","verse":"39","text":"Manase a dii Makiri yixɛtɛne yi siga Galadi yi, e yi a suxu, e yi Amorine kedi naxanye yi dɔxi na."},{"book":"Yatɛne","chapter":"32","verse":"40","text":"Nayi, Musa yi Galadi so e yii alogo e xa dɔxɔ na."},{"book":"Yatɛne","chapter":"32","verse":"41","text":"Yayiri, Manase yixɛtɛna nde yi siga, a yi taadina ndee suxu, a yi e xili sa “Yayiriya.”"},{"book":"Yatɛne","chapter":"32","verse":"42","text":"Noba yi siga, a yi Kenata suxu e nun a banxidɛne, a yi a xili sa “Nobaya.”"}]}