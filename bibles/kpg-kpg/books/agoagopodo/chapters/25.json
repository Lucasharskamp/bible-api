{"data":[{"book":"Agoago Podo","chapter":"25","verse":"1","text":"Aanei nia agoago podo labelaa a Solomon, ne hihi go digau hihi i di gowaa e noho ai King Hezekiah o Judah."},{"book":"Agoago Podo","chapter":"25","verse":"2","text":"Gidaadou e hagalaamua a God i ana mee ala e hagammuni. Gidaadou e hagalaamua nia king i nadau hagamodongoohia."},{"book":"Agoago Podo","chapter":"25","verse":"3","text":"Goe e de iloo nia mee di king e hagamaanadu; ana hagamaanadu e mogowaa loo i gidaadou, gadoo be tuutuu i nua o di langi be di llala o di moana."},{"book":"Agoago Podo","chapter":"25","verse":"4","text":"Daa ina di milimilia gi daha mo di silber, gei tangada hai silber e mee di hai di maa gi madamada."},{"book":"Agoago Podo","chapter":"25","verse":"5","text":"Daa ina digau hagamaamaa huaidu gi daha mo di king, gei nia daangada la ga iloo di haihai donu o di king mo dono oobidi."},{"book":"Agoago Podo","chapter":"25","verse":"6","text":"Do madagoaa ma gaa duu i mua di king, hudee heia a mee gi hagaamu goe, hudee halahalau ina a mee bolo goe tangada hagalabagau."},{"book":"Agoago Podo","chapter":"25","verse":"7","text":"Ma koia e humalia maa goe gaa gahi gii noho i di lohongo nonua, i di mee dela ma gaa hai bolo gi wanga ina do lohongo gi tei dangada mada hagalabagau.25.7 Luke 14.8-10"},{"book":"Agoago Podo","chapter":"25","verse":"8","text":"Hudee limalima di hana gi di gowaa hai gabunga i di gili dau mee ne gidee goe. Maa dahi dangada hagadootonu i golo ga hagamodongoohia aga bolo goe e ihala, gei goe gaa hai dau aha?"},{"book":"Agoago Podo","chapter":"25","verse":"9","text":"Maa goe mo tangada e noho i doo baahi hagalee donu i gulu mehanga, hudee hagi anga gi nia daangada nia mee ala e de iloo digaula,"},{"book":"Agoago Podo","chapter":"25","verse":"10","text":"gi de iloo nia daangada bolo goe e deemee di hagammuni nia mee de iloo, gaa hai goe gi langaadia, ga haga balumee go nia daangada i nia madagoaa huogodoo."},{"book":"Agoago Podo","chapter":"25","verse":"11","text":"Di hagamaanadu dela gu haga modongoohia madammaa, le e hai gadoo be di ada ne hai gi nia goolo ne wanga gi lodo silber."},{"book":"Agoago Podo","chapter":"25","verse":"12","text":"Di haga iloo hagalliga mai tangada wouwou gi tangada dela e hiihai e hagalongo, la koia e maluagina i nia hau goolo be nia hadu hagalabagau ala ne hai gi nia goolo madammaa."},{"book":"Agoago Podo","chapter":"25","verse":"13","text":"Tangada hagau dela e hagadagadagagee ginai le e haga manawa lamalia tangada dela e hagau a mee, gadoo be nia wai magalillili e haga manawa lamalia tangada i lodo di welengina o di madagoaa hagi huwa laagau."},{"book":"Agoago Podo","chapter":"25","verse":"14","text":"Nia daangada ala e hagababa gi nia mee ala hagalee wanga go ginaadou, le e hai gadoo be di madangi mo nia gololangi ala hagalee uwauwa."},{"book":"Agoago Podo","chapter":"25","verse":"15","text":"Nnelekai baba ala e hai tangada gi hiihai gi do hiihai, e mee hua di oho gi daha di hai baahi e koia e maaloo, ge e mee hogi di haga manawa baba di hiihai o nia dagi."},{"book":"Agoago Podo","chapter":"25","verse":"16","text":"Hudee geina nia mee maangala lodo henua gii logo laa hongo nia meegai ala e tau adu gi di goe. Logowaahee meegai e hai goe gi lualua."},{"book":"Agoago Podo","chapter":"25","verse":"17","text":"Hudee tataanga gii logo do hanahana hagahidihidi gi digau ala e noho i doo baahi: digaula gaa buhi ga hagawelewele adu gi di goe."},{"book":"Agoago Podo","chapter":"25","verse":"18","text":"Di hagahuaidu tangada i di ala hai gee le e hagalliga huoloo be tulumanu dauwa, nia goloo heebagi, be di amu maalei gaa."},{"book":"Agoago Podo","chapter":"25","verse":"19","text":"Di hagadagadagagee gi tangada dela hagalee hagadagadagagee ginai i di madagoaa haingadaa, le e hai gadoo be tangada ono niha ai e mama ana meegai, be e hai be tangada e haele habehabe."},{"book":"Agoago Podo","chapter":"25","verse":"20","text":"Di daahili gi tangada lodo huaidu le e hai be di daa gi daha di gahu i di laangi magalillili, be e hai be di hunuhunu di magibala gi nia toolo."},{"book":"Agoago Podo","chapter":"25","verse":"21","text":"Maa do hagadaumee le e hiigai, haangai ina a mee. Maa do hagadaumee le e hieinu, haga inu mia a mee."},{"book":"Agoago Podo","chapter":"25","verse":"22","text":"Goe gaa hai a mee gi langaadia huoloo, gei Dimaadua ga gowadu gi di goe do hagahumalia.25.22 Romans 12.20"},{"book":"Agoago Podo","chapter":"25","verse":"23","text":"Di tamu dangada e hidi ai di hagawelewele gadoo be di madangi o ngeia dela e gaamai dana uwa."},{"book":"Agoago Podo","chapter":"25","verse":"24","text":"Di noho i tua di hale la koia e humalia i di noho i lodo di hale dalia di ahina hai lodo wou leelee logo."},{"book":"Agoago Podo","chapter":"25","verse":"25","text":"Di hagalongo gi nia longo humalia mai tenua mogowaa, le e hai gadoo be di inu nia wai magalillili do madagoaa ma ga hieinu welengina."},{"book":"Agoago Podo","chapter":"25","verse":"26","text":"Tangada humalia dela e dugu ia gi tangada huaidu, le e hagamilimilia dono mouli gadoo be nia wai uwa aga dogolia, be di monowai poisin."},{"book":"Agoago Podo","chapter":"25","verse":"27","text":"Logowaahee nia mee maangala lodo henua le e huaidu adu gi di goe, dela gadoo di halahala gi logowaahee nia hagaamu hagalaamua."},{"book":"Agoago Podo","chapter":"25","verse":"28","text":"Maa goe e deemee di benebene do hagawelewele, goe gu deai do hagamaamaa ai, gadoo be di waahale ono abaaba ai, e mahuge hua gi tauwa."}]}