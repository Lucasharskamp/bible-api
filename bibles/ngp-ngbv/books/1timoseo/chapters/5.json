{"data":[{"book":"1Timoseo","chapter":"5","verse":"1","text":"Usekuwafank'hila wadala, mna ulonge nawo mp'halahole enga iso. Watendele wabwanga enga wanduguzo,"},{"book":"1Timoseo","chapter":"5","verse":"2","text":"watendele wadala we kivele enga wanyokwe na wandele nawo enga walumbuzo, haheina kuwafanyanyila yaihile."},{"book":"1Timoseo","chapter":"5","verse":"3","text":"Uwatendele vedi wavele wabanikilwe ni wagosi zawe wadya we mwe kuunga wambizi kwa kindedi."},{"book":"1Timoseo","chapter":"5","verse":"4","text":"Mna mvele abanikilwe ni mgosiwe, uneva ana wana hegu wezukulu, awo waungwa kuhina kudamanya enga viya Mnungu akuunga, yo kulela want'hu we nyumba yawe, na ivo wawaliha welesi wawe na wadala wawe, mbuli ino yamwelela Mnungu."},{"book":"1Timoseo","chapter":"5","verse":"5","text":"Mvele abanikilwe ywe kindedi akanda heiina mnt'hu ywa kumwabiza kaika idikawiilo dyakwe kwa Mnungu, akagendeela, kulombeza kwa Mnungu msi na kilo apate wambizi."},{"book":"1Timoseo","chapter":"5","verse":"6","text":"Mna mvele abanikilwe ni mgosiwe hana uhumile umoyo wakwe mwe mbuli za kukebwedeza, uyo ni mnt'hu abanike hata uneva aoneka mgima."},{"book":"1Timoseo","chapter":"5","verse":"7","text":"Wenk'he nk'hanana aya, wanase kuoneka kunda na masa."},{"book":"1Timoseo","chapter":"5","verse":"8","text":"Elo uneva mnt'hu hana dahile kuwalela wanduguze, vitendese wadya wa mwe nyumba yakwe uyo naande kaukana mhuwi wakwe, naho kaihisa kujink'ha mnt'hu hehuwile."},{"book":"1Timoseo","chapter":"5","verse":"9","text":"Mvele abanikilwe ni mgosiwe awagilwe kuwandikwa mwe kitabu ni yudya abuile myaka milongo mtandatu, naho ande alombagwa lumwenga du,"},{"book":"1Timoseo","chapter":"5","verse":"10","text":"naho ande na nt'hogola yedi, awaleile wanawe vedi, awahokele vedi wageni wezile mwe nyumba yakwe, awahake iviga want'hu wa Mnungu wa Mnungu, awambize wata makunt'ho, naho mta kwelavya mwo kudamanya uwedi."},{"book":"1Timoseo","chapter":"5","verse":"11","text":"Wandele wafilwe ni wagosiwe, wase kuhanganywa mwe kuwandikwa mwe kitabu, kwaviya wanahumwa no kumunk'wamunk'wa kwe mili yawe kujink'ha kumdamanyila ndima Kilisito, nawaunge kulombigwa naho,"},{"book":"1Timoseo","chapter":"5","verse":"12","text":"ivo nawaoneke kuswesa uhuwilwa kwa kuleka yadya walagane nk'hongo."},{"book":"1Timoseo","chapter":"5","verse":"13","text":"Wandele awo wabanikilwe ni wagosi zawe, awo wahina kunda wasoka, wana lugenda genda mwe zinyumba, naho kitendese ukwiha, wawateta weyawe naho wakegela mwe zimbuli za want'hu watuhu uku wakalonga mbuli hewekuungwa kulonga."},{"book":"1Timoseo","chapter":"5","verse":"14","text":"Ivo nehaunga, wandele wabanikilwe ni wagosi zawe, walombigwe weleke wana, wakaule zinyumba zawe, wasekuwenk'ha wank'hondo wetu luneka lwa kulonga mbuli zo wavu mwa suwe."},{"book":"1Timoseo","chapter":"5","verse":"15","text":"Kwaviya wabanikilwe ni wagosi zawe wamwenga waganika kale no kumtimila Mwavu."},{"book":"1Timoseo","chapter":"5","verse":"16","text":"Mna, uneva mvele ywe difyo dya wahuwila wa Kilisito ananawo wabanikilwe ni wagosi mwe mp'huga yakwe, aungwa yehe awalele haheina kuwalekela idifyo dya wahuwila dya Kilisito indima iyo, vileke awo wahuwila we difyo dya Kilisito wose wadahe kuwalela wabanikilwe ni wagosi zawe, heweina wambizi wowose."},{"book":"1Timoseo","chapter":"5","verse":"17","text":"Wadala vilongozi wakulongoza vedi wawagilwa kuleligwa vedi, vitendese wadya wakudamanyisa ndima yo kubilikiza na kuhiniza."},{"book":"1Timoseo","chapter":"5","verse":"18","text":"Kwaviya Mawandiko Yakukile yagamba, “Usekuifupa ing'ombe umnomo umwo ukaidamanyila ndima yo kuhuta uhule,” naho “Mndima kawagilwa maliho.”"},{"book":"1Timoseo","chapter":"5","verse":"19","text":"Use kuhokela malongelezo akulongelezwa mdala kilongozi, uneva hayanegalwe ni waona waidi hegu watatu."},{"book":"1Timoseo","chapter":"5","verse":"20","text":"Uwativile mwe kiyeti wakudamanya wavu vileke watuhu nawo wogohe kudamanya wavu."},{"book":"1Timoseo","chapter":"5","verse":"21","text":"Hameso ha Mnungu na Yesu Kilisito na watumigwa wa kwe mbingu want'hu wa Mnungu, nakusigiila uyatoze ayo haheina kusunguza kusengela, naho usekudamanya mbuli yoyose kwa kwazagula."},{"book":"1Timoseo","chapter":"5","verse":"22","text":"Usekusunguza kumtenda mnt'hu kunda kilongozi mwo kudamanya ndima ya Zumbe kwa kumgelekela mikono, naho usekukelunga mwo wavu wawe, kekaule we mwenye unde ukukile."},{"book":"1Timoseo","chapter":"5","verse":"23","text":"Usekunywa mazi aayo du, mna unywe divai ludodo ikwambize kundani kwe zinda zako kwaviya walumwa lumwa."},{"book":"1Timoseo","chapter":"5","verse":"24","text":"Uwavu wa wamwenga waonekela pwilili, naho wavu wawe zawasengela hata uneva wakei kubula kwo usengelo, mna wavu wa wamwenga weza kuonekela kwo usengelo."},{"book":"1Timoseo","chapter":"5","verse":"25","text":"Saiivo mbuli zedi zakelaviliza pwilili, yadya nayo heyekuoneka pwilili haya kudaha kukefisa."}]}