{"data":[{"book":"Tich Joote","chapter":"19","verse":"1","text":"Kane Apolo ni Korintho, Paulo nowuotho e gwenge mamalo, nyaka nochopo Efeso. Kuno noyude jopuonjre moko,"},{"book":"Tich Joote","chapter":"19","verse":"2","text":"mi openjogi niya, “Bende ne uyudo Roho Maler chiengʼ mane uyie kuom Yesu?”"},{"book":"Tich Joote","chapter":"19","verse":"3","text":"Paulo nomedo penjogi niya, “Ka kamano, to kare batiso mane mane uyudo?”"},{"book":"Tich Joote","chapter":"19","verse":"4","text":"Paulo nowachonegi niya, “Batiso mar Johana ne en mar lokruok weyo richo. Nonyiso ji mondo oyie kuom Jal mane biro bangʼe, ma en Yesu.”"},{"book":"Tich Joote","chapter":"19","verse":"5","text":"Bangʼ winjo mano, nobatisgi e nying Ruoth Yesu."},{"book":"Tich Joote","chapter":"19","verse":"6","text":"Kane Paulo oketo lwete kuomgi, Roho Maler nolor kuomgi, mine giwuoyo gi dhok mayoreyore kendo ne gikoro wach."},{"book":"Tich Joote","chapter":"19","verse":"7","text":"Kar romb jogo ne gin chwo apar gariyo."},{"book":"Tich Joote","chapter":"19","verse":"8","text":"Paulo nodonjo e sinagogi mi opuonjo ji gi chir kuom dweche adek. Notemo wuoyo kodgi konyisogi adiera man kuom pinyruodh Nyasaye."},{"book":"Tich Joote","chapter":"19","verse":"9","text":"To jomoko kuomgi chunygi nodoko matek, ne gidagi yie kendo negichako wuoyo marach kuom jo-Kristo e lela. Omiyo Paulo noweyogi, mi okawo jopuonjre odhigo e od puonjruok mar ngʼat ma nyinge Turano, kuma ne gitwakie pile."},{"book":"Tich Joote","chapter":"19","verse":"10","text":"Paulo notimo mano kuom higni ariyo, mi jo-Yahudi duto gi jo-Yunani manodak e piny Asia nowinjo wach Ruoth."},{"book":"Tich Joote","chapter":"19","verse":"11","text":"Nyasaye nomiyo Paulo otimo honni madongo,"},{"book":"Tich Joote","chapter":"19","verse":"12","text":"kata mana kitembini kod lewni mane orere kuome noter ni jotuo, mine gichango kuom tuochegi kendo jochiende noa kuomgi."},{"book":"Tich Joote","chapter":"19","verse":"13","text":"To jo-Yahudi moko mane wuotho koni gi koni kagolo jochiende notemo tiyo gi nying Ruoth Yesu mondo giriemb jochiende kuom ji. Ne gitemo wacho niya, “E nying Yesu ma Paulo yalo, wachiki mondo iwuog oko!”"},{"book":"Tich Joote","chapter":"19","verse":"14","text":"To jadolo maduongʼ moro mar jo-Yahudi miluongo ni Sekewa ne nigi yawuowi abiriyo mane timo kamano."},{"book":"Tich Joote","chapter":"19","verse":"15","text":"To chiengʼ moro achiel jachien nodwokogi niya, “Yesu to angʼeyo, kendo Paulo bende angʼeyo, to un, to un ngʼa gini?”"},{"book":"Tich Joote","chapter":"19","verse":"16","text":"Eka ngʼat mane nigi jachien-no nopor kuomgi mohewogi duto. Nogoyogi marach mi giringo gia e odno ka gin duge kendo dendgi chwer remo."},{"book":"Tich Joote","chapter":"19","verse":"17","text":"Ka jo-Yahudi gi jo-Yunani mane odak Efeso nowinjo wachno luoro nomakogi, kendo nying Ruoth Yesu noyudo duongʼ."},{"book":"Tich Joote","chapter":"19","verse":"18","text":"Ji mangʼeny mane oyie kuom Yesu nobiro mohulo richogi e lela."},{"book":"Tich Joote","chapter":"19","verse":"19","text":"Jomoko kuomgi manosebedo katimo timbe jwok nokelo kitepegi mag thieth mi nowangʼ-gi e lela ka ji duto neno. Kane gikwano nengo kitepego duto mane giwangʼo, neginwangʼo ka nengogi oromo silingʼ alufu piero abich."},{"book":"Tich Joote","chapter":"19","verse":"20","text":"Kuom mano, Wach Ruoth nomedo landore kendo ne medo bedo gi teko."},{"book":"Tich Joote","chapter":"19","verse":"21","text":"Kane gigo duto osetimore, Paulo nongʼado e chunye mondo odhi Jerusalem, kokadho Makedonia gi Akaya. Nowacho e chunye niya, “Bangʼ dhi Jerusalem, to nyaka alim Rumi bende.”"},{"book":"Tich Joote","chapter":"19","verse":"22","text":"Nooro jokonyne moko ariyo, ma gin Timotheo gi Erasto, nyaka Makedonia, ka en to ne pod odongʼ e piny Asia kuom ndalo moko."},{"book":"Tich Joote","chapter":"19","verse":"23","text":"E kindeno koko maduongʼ nowuok kuom wach luwo Yor Kristo."},{"book":"Tich Joote","chapter":"19","verse":"24","text":"Ngʼat moro ma nyinge Demetrio, mane jathedh fedha, ne loso kido mag hekalu mar nyasaye madhako miluongo ni Artemis, kendo tichneno ne kelo ohala maduongʼ ni jotheth wetene."},{"book":"Tich Joote","chapter":"19","verse":"25","text":"Demetrio noluongo jotheth wetene duto, kod jotich mamoko ma tijgi ne chal gi margi, mi owachonegi niya, “Yawa, ungʼeyo ni tijwani kelonwa ohala maduongʼ."},{"book":"Tich Joote","chapter":"19","verse":"26","text":"To koro uneno kendo uwinjo kaka ngʼat miluongo ni Pauloni oseloko ji mathoth Efeso-ka, nyaka e piny Asia duto. Owacho ni nyiseche ma dhano oloso ok gin nyiseche mar adier."},{"book":"Tich Joote","chapter":"19","verse":"27","text":"Koro wan gi chandruok, ok mana nikech ji biro chayo tijwani mi ohandwani podhi, to bende nikech hekalu mar nyasaye madhako marahuma, ma en Artemis owuon, ibiro chayo, mi Artemis owuon, ma ji lamo e piny Asia, nyaka e piny duto, ok bi ngʼe duongʼne kaka nyasaye!”"},{"book":"Tich Joote","chapter":"19","verse":"28","text":"Kane giwinjo wachno, mirima nomakogi mi gichako goyo koko kagiwacho niya, “Artemis mar jo-Efeso duongʼ!”"},{"book":"Tich Joote","chapter":"19","verse":"29","text":"Koko nolandore e dala duto kendo negimako Gayo gi Aristarko ma jo-Makedonia mane jowuodh Paulo kendo ne gimwomore kuomgi ka gichiko pawgi mar tugo."},{"book":"Tich Joote","chapter":"19","verse":"30","text":"Paulo ne dwaro dhi e diergi mondo owuo kodgi, to jopuonjre notame."},{"book":"Tich Joote","chapter":"19","verse":"31","text":"Kata moko kuom jotend pinyno mane osiepene, noorone wach kakwaye mondo kik odonj e paw tugono."},{"book":"Tich Joote","chapter":"19","verse":"32","text":"Chokruok nonjawni. Ji moko ne wacho gimoro achiel, to jomoko ne wacho gimachielo. Ji mangʼeny ne ok ongʼeyo kata gima omiyo ne gin kanyo."},{"book":"Tich Joote","chapter":"19","verse":"33","text":"Jomoko kuomgi ne paro ni Aleksanda ema oluongo burani nikech negineno ka jo-Yahudi chwale nyime mondo owuo gi ji. Aleksanda notingʼo bade mondo owuo gi ji."},{"book":"Tich Joote","chapter":"19","verse":"34","text":"To ka ogandano nofwenyo nine en ja-Yahudi, ne gikok gi dwol achiel kuom seche ariyo kagiwacho niya, “Artemis mar jo-Efeso duongʼ!”"},{"book":"Tich Joote","chapter":"19","verse":"35","text":"Bangʼe jagoro morito dalano nopieyo ji kawacho niya, “Un jo-Efeso, donge piny ngima ongʼeyo ni dala mar Efeso ema orito hekalu mar nyasaye marahuma miluongo ni Artemis, kaachiel gi kidone manolwar koa e polo?"},{"book":"Tich Joote","chapter":"19","verse":"36","text":"Kuom mano, kaka wechegi gin adier chuth ma ngʼato ok nyal dagi, weuru goyo koko kendo kik utim tim moro ka ok uparo."},{"book":"Tich Joote","chapter":"19","verse":"37","text":"Usekelo jogi ka, kata obedo ni ok gisekwalo gimoro e hekalu, kata yanyo nyasachwa madhakoni."},{"book":"Tich Joote","chapter":"19","verse":"38","text":"Ka dipo ni Demetrio gi jotheth wetene nigi wach gi ngʼato kuomgi, to ute yalo bura oyaw dhogi, kendo joyal bura bende nitie. Kuno ema ginyalo dhi donjo ni joma okethonigi."},{"book":"Tich Joote","chapter":"19","verse":"39","text":"To ka dipo ni nitie wach moro machielo ma udwaro nolosi, to nyaka lose mana e chokruok ma chik oyiego."},{"book":"Tich Joote","chapter":"19","verse":"40","text":"To kaka weche chal sani, gik mutimogi biro ketowa e chandruok, nikech ibiro ngʼadnwa bura kaka joma kelo koko. Kuom mano, onge yo moro amora ma wanyalo tonygo e wachni, nikech wasegoyo koko maonge tiende.”"},{"book":"Tich Joote","chapter":"19","verse":"41","text":"Bangʼ kane osewacho wechegi, nogonyo chokruok."}]}