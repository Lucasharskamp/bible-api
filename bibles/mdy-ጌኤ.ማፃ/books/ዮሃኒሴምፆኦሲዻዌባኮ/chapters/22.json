{"data":[{"book":"ዮሃኒሴም ፆኦሲ ዻዌ ባኮ","chapter":"22","verse":"1","text":"ዬካፓ ኪኢታንቻሢ ፆኦሲና ማራዓሢናኮ ካኣቱሞ ዖይቶይዳፓ ኬስካ፥ ጌኤሺ ሌማሌኤሼጉዲ ጌኤሽካ ናንጊ ዋኣሢ ዎርዚ ታና ዻዌኔ፤ 22፡1 ሂዚ. 47፡1፤ ዛካ. 14፡8።"},{"book":"ዮሃኒሴም ፆኦሲ ዻዌ ባኮ","chapter":"22","verse":"2","text":"ዬይ ዎራሢ ካታሜሎኮ ሳዛ ዓኣ ዼኤፖ ጎይፆ ጊዴና ዓኣዻያኬ፤ ዎሮኮ ሻውሎና ሚዛቆናይዳ ዓጊና ዓጊና ዓኣፒ ዓኣፓያ፥ ሌዖይዳ ታጶ ላምዒ ማይንቲ ዓኣፓ ናንጊ ሚሢ ዓኣኔ፤ ዬያ ሚፃሢኮ ዒላዣ ዴሮኮ ዼኤሻኬ፤ 22፡2 ማዢ. ማፃ 2፡9፤ ሂዚ. 47፡12።"},{"book":"ዮሃኒሴም ፆኦሲ ዻዌ ባኮ","chapter":"22","verse":"3","text":"ሃይካፓ ሴካ ማይ ጋዳማ ባኣያ ማዓንዳኔ፤ ፆኦሲና ማራዓሢናኮ ካኣቱሞ ዖይታ ካታሜሎይዳ ማዓንዳኔ፤ ዒዛም ማዻዞንሢያ ዒዛ ካኣሽካንዳኔ፤ 22፡3 ዛካ. 14፡11።"},{"book":"ዮሃኒሴም ፆኦሲ ዻዌ ባኮ","chapter":"22","verse":"4","text":"ዒዛኮ ዓውካሮዋ ዔያታ ዛጋንዳኔ፤ ዒዛኮ ሱንፃኣ ዔያቶኮ ባሊታ ፃኣፒንቴያ ማዓንዳኔ፤"},{"book":"ዮሃኒሴም ፆኦሲ ዻዌ ባኮ","chapter":"22","verse":"5","text":"ዬካፓ ሴካ ዹሚያ ዹማዓ፤ ናንጊና ናንጋ ጎዳ ማዔ ፆኦዛሢ ዔያቶም ፖዓንዳሢሮ ፖዒ ፖዓ ባኣዚታቴያ ዓቢያ ዔያቶም ኮይሱዋያኬ፤ ናንጊና ዔያታ ካኣታዼ ጎይሣ ናንጋንዳኔ። 22፡5 ዒሲ. 60፡19፤ ዳኣኔ. 7፡18።"},{"book":"ዮሃኒሴም ፆኦሲ ዻዌ ባኮ","chapter":"22","verse":"6","text":"ዬካፓ ሃሣ ኪኢታንቻሢ፦ «ሃንሢ ጌይንቴ ባኮንሢ ጉሙርቂንታያ ሃሣ ጎኔኬ፤ ፔ ዓያኖ ዒዛ ማሊፆ ኬኤዛ ዓሶም ዒንጋ ጎዳ ማዔ ፆኦዛሢ ዻካ ዎዴኮ ጊንፃፓ ማዓንዳ ባኮ ዒዛም ማዻዞንሢም ፔጋሲ ዻዋኒ ፔኤኮ ኪኢታንቻሢ ዳኬኔ» ታኣም ጌዔኔ።"},{"book":"ዮሃኒሴም ፆኦሲ ዻዌ ባኮ","chapter":"22","verse":"7","text":"ዬሱሴ ታኣም ኬኤዛዖ፦ «ታ ዑኬና ዬዓንዳኔ፤ ሃኖ ማፃኣፖይዳ ኬኤዚንቴ ፆኦሲ ማሊፆ ካፒ፥ ማዺ ኩንሣሢ ዓንጆ ዎዛ ዴንቃንዳኔ» ጌዔኔ።"},{"book":"ዮሃኒሴም ፆኦሲ ዻዌ ባኮ","chapter":"22","verse":"8","text":"ሃያ ባኮ ዋይዜሢና ዛጌሢ ታና ዮሃኒሴኬ፤ ዬንሢ ታ ዋይዛዖ ሃሣ ዛጋዖ ዬንሢ ባኮንሢ ታኣም ዻዌ ኪኢታንቻሢም ዚጋኒ ዒዛኮ ቶኮ ዴማ ሎኦሜኔ።"},{"book":"ዮሃኒሴም ፆኦሲ ዻዌ ባኮ","chapter":"22","verse":"9","text":"ኪኢታንቻሢ ጋዓንቴ፤ «ሃሼ! ሃያይዲፖ! ታኣኒ ኔናንታ ኔኤኮ ጌርሲንሢንታ ማዔ፥ ፆኦሲ ማሊፆ ኬኤዛዞንሢና ዎላ፤ ሃሣ ሃያ ማፃኣፓ ጌይንቴ ባኮ ካፓዞንሢና ዎላ ማማዻያኬ፤ ፆኦሲም ዚጊ ካኣሽኬ» ታኣም ጌዔኔ።"},{"book":"ዮሃኒሴም ፆኦሲ ዻዌ ባኮ","chapter":"22","verse":"10","text":"ሃሣ ዒዚ ኬኤዛዖ፦ «ቢያ ባካ ማዺንቲ ኩማንዳ ዎዳ ዑኬያ ማዔሢሮ ሃያ ማፃኣፖይዳ ፆኦሲ ማሊፆና ኬኤዚንቴ ባኮ ዓሲም ዔርቱዋጉዲ ዓኣቺፖ፤"},{"book":"ዮሃኒሴም ፆኦሲ ዻዌ ባኮ","chapter":"22","verse":"11","text":"ዓካሪ ፑርቶ ማዻሢ ፑርቶ ማማዾንጎ፤ ፔና ዒኢሳ ባኣዚ ማዻሢያ ማማዾንጎ፤ ፂላሢያ ፂፂሎንጎ፤ ፆኦሲም ዱማዼሢያ ፔና ዱዱማሶንጎ» ጌዔኔ። 22፡11 ዳኣኔ. 12፡10።"},{"book":"ዮሃኒሴም ፆኦሲ ዻዌ ባኮ","chapter":"22","verse":"12","text":"ዬሱሴ ዒማና ታኣም፦ «ታኣኒ ዑኬ ዬዓንዳኔ፤ ፔቴ ፔቴሢም ፔ ማዾጉዴያ ታ ዒንጋንዳ ባካ ታ ኮይላ ዓኣኔ፤ 22፡12 ዒሲ. 40፡10፤ 62፡11፤ ዓይኑ. 28፡4፤ ዔር. 17፡10።"},{"book":"ዮሃኒሴም ፆኦሲ ዻዌ ባኮ","chapter":"22","verse":"13","text":"ቤርታሳሢና ጋፒንፃሢና፥ ዔኤቢ ቢያ ዓርቃሢና ጋፒሳሢያ ታናኬ።» 22፡13 ዮሃ. ፆፔዻ 1፡8፤ 17፤ 2፡8፤ ዒሲ. 44፡6፤ 48፡12።"},{"book":"ዮሃኒሴም ፆኦሲ ዻዌ ባኮ","chapter":"22","verse":"14","text":"«ናንጎ ሚፆ ዓኣፖ ሙዓኒና ካታሜሎ ጌሎ ካሮና ጌላኒ ዳንዳዓያ ማዓኒ ማኣዓሢ ፔኤኮ ማስኬዞንሢ ባሊቲና ዓኣያኬ። 22፡14 ማዢ. ማፃ 2፡9፤ 3፡22።"},{"book":"ዮሃኒሴም ፆኦሲ ዻዌ ባኮ","chapter":"22","verse":"15","text":"ጌኔ ማዾ ማዻይ፥ ማርሻ ማርሻይ፥ ዓኒ ሃሣ ማቾ ማዒባኣያና ላሃይ፥ ዓሲ ዎዻይ፥ ሜሌ ፆኦዞ ካኣሽካይ፥ ሉኡዙሞ ናሽካያና ሉኡቃ ዓሲ ቢያ ካታሜሎኮ ዙላ ማዓንዳኔ።»"},{"book":"ዮሃኒሴም ፆኦሲ ዻዌ ባኮ","chapter":"22","verse":"16","text":"«ታኣኒ፥ ዬሱሴ ሃያ ማርካቶ ማርካዻንዳጉዲ ታኣኮ ኪኢታንቻሢ ሺኢጲፆ ማኣሮ ዓሶም ታ ዳኬኔ፤ ታኣኒ ዳውቴ ዜርሢ ሃሣ ፃጲኬ፤ ዬያጉዲ ታኣኒ ፖፖዓ ካሪሢ ዦኦጌኬ» ጌዔኔ። 22፡16 ዒሲ. 11፡1፤ 10።"},{"book":"ዮሃኒሴም ፆኦሲ ዻዌ ባኮ","chapter":"22","verse":"17","text":"ዓያኖ ጌኤዦና ዑኡቴሎና «ሙኬ» ጋዓኔ፤ ሃያ ዋይዛሢያ «ሙኬ» ጎዖንጎ፤ ዼኤቢንቴሢያ ሙኮንጎ፤ ዑሽካኒ ኮዓሢያ ቢያ ናንጎ ዋኣፆ ዔኤቢ ጪጉዋዖ ጉሪ ዑሽኮንጎ። 22፡17 ዒሲ. 55፡1።"},{"book":"ዮሃኒሴም ፆኦሲ ዻዌ ባኮ","chapter":"22","verse":"18","text":"ሃያ ማፃኣፖይዳ ፃኣፒንቴ ፆኦሲ ማሊፆ ዋይዛዞንሢም ቢያ ታ ላታኔ፤ ዖኦኒያ ሃያ ቃኣሎይዳ ፔቴ ባኣዚ ቃሴቴ ፆኦሲ ሃያ ማፃኣፖይዳ ፃኣፒንቴ ባይሲንቶ ዒዛይዳ ቃሲ ቃሲ ሄሊሳንዳኔ።"},{"book":"ዮሃኒሴም ፆኦሲ ዻዌ ባኮ","chapter":"22","verse":"19","text":"ዖኦኒያ ሃያ ፆኦሲ ማሊፆ ኬኤዛ ቃኣሎይዳፓ ፔቴ ባኣዚ ፓጪሴቴ ሃያ ማፃኣፖይዳ ኬኤዚንቴ ናንጎ ሚፆ ዓኣፖና ፆኦሲም ዱማዼ ካታሜሎናይዳፓ ዒዛ ሄላንዳ ባኮ ፆኦሲ ፓጪሳንዳኔ። 22፡19 ላሚ. ዎማ 4፡2፤ 12፡32።"},{"book":"ዮሃኒሴም ፆኦሲ ዻዌ ባኮ","chapter":"22","verse":"20","text":"ሃንሢ ባኮ ማርካዻሢ፦ «ሂዮ፤ ታ ዑኬ ዬዓንዳኔ» ጋዓኔ።"},{"book":"ዮሃኒሴም ፆኦሲ ዻዌ ባኮ","chapter":"22","verse":"21","text":"ጎዳ ዬሱሴኮ ኮሹሞ ዒንጊፃ ዒንሢ ቢያሢና ዎላ ማዖንጎ፤ ዓኣሜን።"}]}