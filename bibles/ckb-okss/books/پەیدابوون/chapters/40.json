{"data":[{"book":"پەیدابوون","chapter":"40","verse":"1","text":"دوای ماوەیەک ساقیی پاشای میسر و نانەواکەی هەڵەیان بەرامبەر بە پاشای میسری گەورەیان کرد."},{"book":"پەیدابوون","chapter":"40","verse":"2","text":"جا فیرعەون لە دوو کاربەدەستەکەی، واتا لە سەرۆکی ساقییەکان و سەرۆکی نانەواکان تووڕە بوو."},{"book":"پەیدابوون","chapter":"40","verse":"3","text":"ئیتر هەردووکیانی خستە ئەو زیندانەی کە لەناو ماڵی سەرۆکی پاسەوانەکان بوو، هەمان ئەو شوێنەی کە یوسفی تێدا زیندانی کرابوو."},{"book":"پەیدابوون","chapter":"40","verse":"4","text":"سەرۆکی پاسەوانەکانیش کاروباری ئەوانی بە یوسف سپارد، ئەویش خزمەتی کردن."},{"book":"پەیدابوون","chapter":"40","verse":"5","text":"ئینجا ساقیی پاشای میسر و نانەواکەی کە زیندانی کرابوون، هەردووکیان لە یەک شەودا خەونیان بینی. خەوی هەریەکەیان لێکدانەوەیەکی تایبەت بە خۆی هەبوو."},{"book":"پەیدابوون","chapter":"40","verse":"6","text":"کاتێک بەیانی یوسف هاتە لایان، هەردووکیانی بە ماتومەلوولی بینی."},{"book":"پەیدابوون","chapter":"40","verse":"7","text":"ئەویش پرسیاری لە هەردوو کاربەدەستەکەی فیرعەون کرد کە لەگەڵ خۆی لە زیندانی ماڵی گەورەکەیدان، گوتی: «بۆچی ئەمڕۆ ڕووتان خەمگینە؟»"},{"book":"پەیدابوون","chapter":"40","verse":"8","text":"وەڵامیان دایەوە: «هەردووکمان خەونمان بینیوە، بەڵام کەس نییە بۆمان لێکبداتەوە.»"},{"book":"پەیدابوون","chapter":"40","verse":"9","text":"سەرۆکی ساقییەکان خەونەکەی بۆ یوسف گێڕایەوە و گوتی: «لە خەونمدا دار مێوێک لەبەردەمم بوو."},{"book":"پەیدابوون","chapter":"40","verse":"10","text":"سێ چڵ بە دار مێوەکەوە بوو، هەرکە چرۆیان کرد، گوڵیان گرت و هێشووەکانیان پێگەیشتن و بوونە ترێ."},{"book":"پەیدابوون","chapter":"40","verse":"11","text":"جامەکەی فیرعەونیشم بەدەستەوە بوو، ترێیەکەم هێنا و گوشیمە ناو جامەکەی فیرعەون و جامەکەم دایە دەستی.»"},{"book":"پەیدابوون","chapter":"40","verse":"12","text":"یوسفیش پێی گوت: «ئەمە لێکدانەوەکەیەتی: سێ چڵەکە سێ ڕۆژن."},{"book":"پەیدابوون","chapter":"40","verse":"13","text":"لە ماوەی سێ ڕۆژیشدا، فیرعەون سەرت بەرز دەکات و دەتگەڕێنێتەوە شوێنەکەی خۆت. جامەکەی فیرعەونیش دەدەیتەوە دەست خۆی، هەروەک جاری جاران کە ساقی بوویت."},{"book":"پەیدابوون","chapter":"40","verse":"14","text":"بەڵام کاتێک هەموو شتێکت بە باشی بەرەو پێش چوو، منت بێتەوە یاد، چاکەیەکم لەگەڵ بکە و لەلای فیرعەون ناوم بهێنە و لەم زیندانە دەرمبهێنە."},{"book":"پەیدابوون","chapter":"40","verse":"15","text":"من لە خاکی عیبرانییەکانەوە دزراوم و لێرەش بێ ئەوەی هیچم کردبێت خراومەتە زیندانەوە.»"},{"book":"پەیدابوون","chapter":"40","verse":"16","text":"کە سەرۆکی نانەواکان بینی باشی لێکدایەوە، بە یوسفی گوت: «منیش لە خەونمدا سێ سەبەتە نانی سپی لەسەر سەرم بوو."},{"book":"پەیدابوون","chapter":"40","verse":"17","text":"سەبەتەکەی سەرەوەیان هەموو جۆرە خواردنێکی فیرعەونی تێدابوو لەوانەی نانەوا دروستیان دەکات، بەڵام باڵندەکان لەسەر سەبەتەکەی سەر سەرمەوە دەیانخوارد.»"},{"book":"پەیدابوون","chapter":"40","verse":"18","text":"یوسفیش وەڵامی دایەوە: «ئەمە لێکدانەوەکەیەتی: سێ سەبەتەکە سێ ڕۆژن."},{"book":"پەیدابوون","chapter":"40","verse":"19","text":"لە ماوەی سێ ڕۆژیشدا، فیرعەون سەرت لێدەکاتەوە و تەرمەکەت لە داردا دەدات و باڵندەش گۆشتەکەت دەخۆن.»"},{"book":"پەیدابوون","chapter":"40","verse":"20","text":"ئەوە بوو لە ڕۆژی سێیەم کە ڕۆژی لەدایکبوونی فیرعەون بوو، فیرعەون خوانێکی بۆ هەموو دەستوپێوەندەکانی سازکرد. سەری سەرۆکی ساقییەکان و سەری سەرۆکی نانەواکانی لەنێو دەستوپێوەندەکانی بڵند کرد."},{"book":"پەیدابوون","chapter":"40","verse":"21","text":"سەرۆکی ساقییەکانی گەڕاندەوە بۆ مەیگێڕییەکەی خۆی، ئەویش جامی دایەوە دەستی فیرعەون."},{"book":"پەیدابوون","chapter":"40","verse":"22","text":"بەڵام سەرۆکی نانەواکانی لە دار دا، وەک چۆن یوسف بۆی لێکدابوونەوە."},{"book":"پەیدابوون","chapter":"40","verse":"23","text":"سەرۆکی ساقییەکانیش یوسفی بیر نەکەوتەوە، بەڵکو لە یادی کرد."}]}