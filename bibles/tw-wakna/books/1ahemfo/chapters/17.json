{"data":[{"book":"1 Ahemfo","chapter":"17","verse":"1","text":"Afei, Elia a ofi Tisbi a ɛwɔ Gilead no ka kyerɛɛ ɔhene Ahab se, “Mmere dodow a Awurade, Onyankopɔn a mesɔre no som no, Israel Nyankopɔn te ase yi, ɛbɔ rensi, na osu nso rentɔ mfe kakraa bi mu, gye sɛ ɛnam mʼasɛm so.”"},{"book":"1 Ahemfo","chapter":"17","verse":"2","text":"Na Awurade ka kyerɛɛ Elia se,"},{"book":"1 Ahemfo","chapter":"17","verse":"3","text":"“Kɔ asu Kerit a ɛwɔ apuei fam no a ɛbɔ Asubɔnten Yordan mu no, na kohintaw hɔ."},{"book":"1 Ahemfo","chapter":"17","verse":"4","text":"Nom asu no mu nsu, na di nea kwaakwaadabi no de bɛbrɛ wo, efisɛ, mahyɛ sɛ wɔmmrɛ wo aduan.”"},{"book":"1 Ahemfo","chapter":"17","verse":"5","text":"Enti Elia yɛɛ sɛnea Awurade aka akyerɛ no no. Ɔbɔɔ atenae wɔ asu Kerit ho."},{"book":"1 Ahemfo","chapter":"17","verse":"6","text":"Kwaakwaadabi no brɛɛ no brodo ne nam anɔpa ne anwummere biara, na ɔnom nsu fii asu no mu."},{"book":"1 Ahemfo","chapter":"17","verse":"7","text":"Akyiri no, asu no yowee, efisɛ na osu ntɔ wɔ asase no so baabiara."},{"book":"1 Ahemfo","chapter":"17","verse":"8","text":"Na Awurade ka kyerɛɛ Elia se,"},{"book":"1 Ahemfo","chapter":"17","verse":"9","text":"“Kɔ na kɔtena akuraa Sarefat a ɛbɛn Sidon kurow no mu. Okunafo bi wɔ hɔ a ɔbɛma wo aduan adi. Makyerɛ no nea ɔnyɛ.”"},{"book":"1 Ahemfo","chapter":"17","verse":"10","text":"Na Elia kɔɔ Sarefat. Oduu kurow no abɔntenpon no ano no, ohuu okunafo bi a ɔrehwehwɛ mmabaa. Obisaa no se, “Mesrɛ wo, wubetumi ama me nsu kuruwa ma bi?”"},{"book":"1 Ahemfo","chapter":"17","verse":"11","text":"Ɔrekɔsaw nsu no aba no, ɔsrɛɛ no se, “Ɛyɛ a fa brodo sin bi nso ka ho.”"},{"book":"1 Ahemfo","chapter":"17","verse":"12","text":"Okunafo no kae se, “Meka Awurade, wo Nyankopɔn no ntam se, minni brodo sin koraa wɔ fie. Na nea mewɔ wɔ fie yɛ asikresiam kakra ne ngo toa ase kakraa bi. Mekɔpɛɛ mmabaa kakra a mede bɛnoa aduan a etwa to, na me ne me babarima adi, na afei yɛawuwu.”"},{"book":"1 Ahemfo","chapter":"17","verse":"13","text":"Nanso Elia ka kyerɛɛ no se, “Nsuro! Kɔ na kɔnoa aduan a etwa to no. Nanso ɛyɛ a, to brodo ketewa bi di kan ma me ansa. Na ɛno akyi no, aduan bebree bɛka ama wo ne wo ba no."},{"book":"1 Ahemfo","chapter":"17","verse":"14","text":"Na sɛɛ na Awurade, Israel Nyankopɔn ka, ‘Daa asikresiam ne ngo pii bɛka wɔ wo adekorade no mu kosi bere a Awurade bɛma osu atɔ, ama nnɔbae anyin bio.’ ”"},{"book":"1 Ahemfo","chapter":"17","verse":"15","text":"Na ɔyɛɛ sɛnea Elia kae no. Enti ɔno, Elia ne ne ba no kɔɔ so dii asikresiam ne ngo a na ɔwɔ no ara nna bebree."},{"book":"1 Ahemfo","chapter":"17","verse":"16","text":"Bere biara na wɔwɔ asikresiam ne ngo a ɛbɛso wɔn di wɔ wɔn adekorade mu sɛnea Awurade nam Elia so hyɛɛ ho bɔ no."},{"book":"1 Ahemfo","chapter":"17","verse":"17","text":"Akyiri no, ɔbea no babarima no yaree. Ɔyare no kɔɔ so ara kosii sɛ abofra no wui."},{"book":"1 Ahemfo","chapter":"17","verse":"18","text":"Ɔbea no bisaa Elia se, “Onyankopɔn nipa, dɛn na woayɛ me yi? Wobaa ha sɛ worebɛtwe mʼaso wɔ me bɔne a mayɛ ho nti na woakum me ba yi?”"},{"book":"1 Ahemfo","chapter":"17","verse":"19","text":"Nanso Elia ka kyerɛɛ no se, “Fa wo ba no ma me.” Na ogyee abarimaa no fii ne nsam. Ɔde no kɔɔ soro dan17.19 Abansoro dan no yɛ ahɔhodan na wɔkora aduan wɔ hɔ. bi a wɔsoɛɛ mu no mu. Ɔde owufo no too ne mpa so."},{"book":"1 Ahemfo","chapter":"17","verse":"20","text":"Elia su guu Awurade so se, “Awurade, adɛn nti na wode saa awerɛhow yi abɛto okunafo yi a ɔde ne fi asom me hɔho yi so, na wama ne ba awu yi?”"},{"book":"1 Ahemfo","chapter":"17","verse":"21","text":"Obutuw abofra no so mprɛnsa, su guu Awurade so se, “Ao Awurade, me Nyankopɔn, mesrɛ, ma abofra yi nnya nkwa bio.”"},{"book":"1 Ahemfo","chapter":"17","verse":"22","text":"Awurade tiee Elia mpaebɔ, na abofra no nyaa nkwa bio."},{"book":"1 Ahemfo","chapter":"17","verse":"23","text":"Enti Elia de no fi soro hɔ brɛɛ ne na, ka kyerɛɛ no se, “Hwɛ, wo ba no anyan.”"},{"book":"1 Ahemfo","chapter":"17","verse":"24","text":"Na ɔbea no ka kyerɛɛ Elia se, “Afei, mahu pefee sɛ woyɛ Onyankopɔn nipa, na Awurade kasa fa wo so ampa.”"}]}