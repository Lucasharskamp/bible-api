{"data":[{"book":"Filimoni","chapter":"1","verse":"1","text":"Nene Pauli, mkungiwa ndava ya kumuhengela Yesu Kilisitu, pamonga na Timoti mlongo witu, tikuyandikila veve Filimoni, muhenga lihengu muyitu na nkozi muyitu mwatikuganili,"},{"book":"Filimoni","chapter":"1","verse":"2","text":"na msambi wa vandu vevakumsadika Kilisitu vevikonganeka munyumba yaku, pamonga na mlumbu witu Afia, na manjolinjoli muyitu Alikipo."},{"book":"Filimoni","chapter":"1","verse":"3","text":"Tikuvaganila uteke na ubwina kuhuma kwa Chapanga Dadi witu na Bambu witu Yesu Kilisitu."},{"book":"Filimoni","chapter":"1","verse":"4","text":"Lukumbi lwoha penimyupa Chapanga, nikukumbuka veve Filimoni na kumsengusa Chapanga,"},{"book":"Filimoni","chapter":"1","verse":"5","text":"muni niyuwana chauyimili musadika kwa Bambu witu Yesu na uganu kwa vandu voha va Chapanga."},{"book":"Filimoni","chapter":"1","verse":"6","text":"Niyupa, kuvya kwinu musadika pamonga na veve, ukukita umanya kila chindu chabwina chetivili nachu mukuwungana na Bambu witu Kilisitu."},{"book":"Filimoni","chapter":"1","verse":"7","text":"Mlongo, uganu waku uletili luheku luvaha na kukangamalisa mtima neju! Na veve usangalwisi mitima ya vandu va Chapanga."},{"book":"Filimoni","chapter":"1","verse":"8","text":"Nene namlongo waku mukuwunga na Kilisitu nganihotwili kukulagiza changali wogohi ukita chauganikiwa kukita."},{"book":"Filimoni","chapter":"1","verse":"9","text":"Nambu ndava ya uganu, mbanga nikuyupe. Nikita chenichi pamonga nene Pauli mwanivii nagogo, na hinu mkungiwa ndava ya kumhengela Kilisitu Yesu."},{"book":"Filimoni","chapter":"1","verse":"10","text":"Hinu, nina luyupu kwaku kumvala Onesimo mweavili mwana vangu kwa kuwungana na Kilisitu. Muni navili dadi waki wa chimpungu petavili mchifungu."},{"book":"Filimoni","chapter":"1","verse":"11","text":"Pakutumbula apo avili lepi na lihengu kwaku nambu hinu ana lihengu kwa veve na nene mewa."},{"book":"Filimoni","chapter":"1","verse":"12","text":"Hinu nikumuwuyisa kwaku, pamonga nene nikumgana neju."},{"book":"Filimoni","chapter":"1","verse":"13","text":"Nigana atama na nene apa anitangatila pahala paku veve, lukumbi penivili mchifungu ndava ya kukokosa Lilovi la Bwina."},{"book":"Filimoni","chapter":"1","verse":"14","text":"Nikita lepi chindu chochoha changali kuyidakila veve. Naganili veve ubwela kwa kugana kwaku na lepi kwa kung'ang'aniswa."},{"book":"Filimoni","chapter":"1","verse":"15","text":"Pangi Onesimo awukili kwaku lukumbi lutali, muni uhotola kavili kuvya na veve magono goha."},{"book":"Filimoni","chapter":"1","verse":"16","text":"Hinu mwene mvanda lepi kavili nambu mbwina kuliku mvanda. Mwene hinu ndi mlongo witu mganu. Ndi mbwina kwa nene na kwaku yati ivya mbwina neju, muni mwene ndi mundu ngati tete na mlongo witu mukuwungana na Bambu."},{"book":"Filimoni","chapter":"1","verse":"17","text":"Nambu, ukuniwona nene namuhenga lihengu muyaku hinu ndi mpokela Onesimo ngati ukunipokela nene."},{"book":"Filimoni","chapter":"1","verse":"18","text":"Ngati akubudili chindu, amala atolili chindu chaku, nene yati nikuwuyisila."},{"book":"Filimoni","chapter":"1","verse":"19","text":"Nene Pauli nikuyandikila kwa chiwoko changu namwene yati nikulipa. Kangi nigana lepi nikukumbusa kuvya veve una chindu cheuganikiwa kuniwuyisila ndi wumi waku."},{"book":"Filimoni","chapter":"1","verse":"20","text":"Hinu mlongo wangu, nikitila lijambu lenilo ndava ya Bambu, lisangalusa mtima wangu, ngati mlongo mukuwungana na Kilisitu."},{"book":"Filimoni","chapter":"1","verse":"21","text":"Niyandika kuni nihuvalila kuvya yati wiyidakila luyupu lwangu, kavili nimanyili kuvya yati ukita hati neju ya ago genikuyupa."},{"book":"Filimoni","chapter":"1","verse":"22","text":"Pamonga na aga, nitendelekela chumba cha kugona, muni mukuyupa kwinu Chapanga, yati akuniwuyisa kavili kwinu."},{"book":"Filimoni","chapter":"1","verse":"23","text":"Epafla, mweakungiwi pamonga na nene ndava ya kumhengela Kilisitu Yesu, akukujambusa."},{"book":"Filimoni","chapter":"1","verse":"24","text":"Mewawa Maluko na Alistako na Dema na Luka, vahenga lihengu vayangu, vakuvajambusa."},{"book":"Filimoni","chapter":"1","verse":"25","text":"Nikuvaganila mwavoha nyenye ubwina wa Bambu witu Yesu Kilisitu."}]}