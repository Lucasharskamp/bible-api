{"data":[{"book":"Yohannis","chapter":"7","verse":"1","text":"Kana booddee Yesuus Galiilaa keessa deddeebiʼaa ture; sababii Yihuudoonni isa ajjeesuu barbaadaniif inni Yihuudaa keessa hin deddeebine."},{"book":"Yohannis","chapter":"7","verse":"2","text":"Ayyaanni Daasii Yihuudootaa dhiʼaatee ture."},{"book":"Yohannis","chapter":"7","verse":"3","text":"Obboloonni isaas akkana jedhaniin; “Akka barattoonni kee warri achii waan ati hojjettu arganiif kaʼiitii Yihuudaa dhaqi."},{"book":"Yohannis","chapter":"7","verse":"4","text":"Namni utuu ifaan ifatti beekamuu barbaaduu dhoksaatti waa hojjetu hin jiruutii. Atis sababii waan kana hojjettuuf addunyaatti of mulʼisi.”"},{"book":"Yohannis","chapter":"7","verse":"5","text":"Obboloonni isaa iyyuu isatti hin amanne tureetii."},{"book":"Yohannis","chapter":"7","verse":"6","text":"Yesuusis akkana jedheen; “Yeroon koo amma illee hin geenye; isiniif garuu yeroon hundi mijaaʼaa dha."},{"book":"Yohannis","chapter":"7","verse":"7","text":"Addunyaan isin jibbuu hin dandaʼu; ana garuu akka hojiin isaa hamaa taʼe waanan itti dhugaa baʼuuf na jibba."},{"book":"Yohannis","chapter":"7","verse":"8","text":"Isin gara Ayyaana sanaa dhaqaa. Ani garuu waan yeroon koo amma illee hin gaʼiniif gara Ayyaanichaatti ol hin baʼu.”"},{"book":"Yohannis","chapter":"7","verse":"9","text":"Inni waan kana isaanitti dubbatee Galiilaatti hafe."},{"book":"Yohannis","chapter":"7","verse":"10","text":"Garuu erga obboloonni isaa gara Ayyaanichaatti ol baʼanii booddee innis utuu ifaan ifatti hin taʼin dhoksaadhaan ol baʼe."},{"book":"Yohannis","chapter":"7","verse":"11","text":"Yihuudoonnis Ayyaanicha irratti, “Namichi sun eessa jira?” jedhanii gaafachaa isa barbaadaa turan."},{"book":"Yohannis","chapter":"7","verse":"12","text":"Namoota gidduuttis waaʼee isaa guungummii guddaatu ture. Namoonni tokko tokko, “Inni nama gaarii dha” jedhan."},{"book":"Yohannis","chapter":"7","verse":"13","text":"Garuu waan Yihuudoota sodaataniif namni tokko iyyuu ifaan ifatti waaʼee isaa hin dubbanne."},{"book":"Yohannis","chapter":"7","verse":"14","text":"Gara walakkaa Ayyaanichaattis Yesuus mana qulqullummaa seenee barsiisuu jalqabe."},{"book":"Yohannis","chapter":"7","verse":"15","text":"Yihuudoonnis dinqifatanii, “Namichi kun akkamitti utuu hin baratin beekumsa akkanaa qabaate?” jedhan."},{"book":"Yohannis","chapter":"7","verse":"16","text":"Yesuusis akkana jedhee deebiseef; “Barsiisni koo kan isa na ergeeti malee kan koo miti."},{"book":"Yohannis","chapter":"7","verse":"17","text":"Namni fedhii Waaqaa gochuu barbaadu kam iyyuu barsiisni koo Waaqa biraa dhufuu fi dhufuu baachuu isaa yookaan ani ofuma kootiin dubbachuu fi dubbachuu baachuu koo ni beeka."},{"book":"Yohannis","chapter":"7","verse":"18","text":"Namni ofuma isaatiin dubbatu inni ofuma isaatii ulfina argachuu barbaada; namni ulfina kan isa erge sanaa barbaadu garuu inni nama dhugaa ti; jalʼinnis isa keessa hin jiru."},{"book":"Yohannis","chapter":"7","verse":"19","text":"Museen seera isinii kenneera mitii? Isin keessaa garuu namni tokko iyyuu seera sana hin eegu. Isin maaliif na ajjeesuu barbaaddu?”"},{"book":"Yohannis","chapter":"7","verse":"20","text":"Jarris deebisanii, “Hafuura hamaatu si keessa jira; eenyutu si ajjeesuu barbaada?” jedhaniin."},{"book":"Yohannis","chapter":"7","verse":"21","text":"Yesuusis deebisee akkana jedheen; “Ani hojii tokko hojjennaan hundi keessan dinqifattan."},{"book":"Yohannis","chapter":"7","verse":"22","text":"Museen seera dhagna qabaa isinii kenne; dhagna qabaa garuu abbootiitu jalqabe malee Musee miti; isinis Sanbataan nama dhagna qabdu."},{"book":"Yohannis","chapter":"7","verse":"23","text":"Akka seerri Musee hin cabneef erga namni tokko Sanbataan dhagna qabachuu dandaʼee, isin maaliif sababii ani Sanbataan dhagna namaa guutuu fayyiseef natti aartu?"},{"book":"Yohannis","chapter":"7","verse":"24","text":"Murtii qajeelaa kennaa malee, bifa qofa ilaaltanii hin murteessinaa.”"},{"book":"Yohannis","chapter":"7","verse":"25","text":"Kana irratti namoota Yerusaalem keessaa tokko tokko akkana jedhan; “Inni kun namicha isaan ajjeesuuf barbaadan sana mitii?"},{"book":"Yohannis","chapter":"7","verse":"26","text":"Kunoo inni ifatti baʼee dubbata; isaanis homaa isaan hin jenne. Abbootiin taayitaa akka inni Kiristoos7:26 yookaan Masiihii taʼe sirriitti beekaniiruu laata?"},{"book":"Yohannis","chapter":"7","verse":"27","text":"Taʼus namichi kun nama eessaa akka taʼe nu beekna. Kiristoos yommuu dhufutti garuu inni eessaa akka dhufu namni tokko iyyuu hin beeku.”"},{"book":"Yohannis","chapter":"7","verse":"28","text":"Yesuus utuu mana qulqullummaa keessatti barsiisuu sagalee isaa ol fudhatee akkana jedhe; “Isin na beektu; akka ani eessaa dhufe illee beektu. Ani ofii kootiin hin dhufne; inni na erge sun dhuga qabeessa. Isin garuu isa hin beektan;"},{"book":"Yohannis","chapter":"7","verse":"29","text":"ani garuu sababiin isa biraa dhufee fi sababii inni na ergeef isa nan beeka.”"},{"book":"Yohannis","chapter":"7","verse":"30","text":"Kana irratti isaan isa qabuu yaalan; garuu waan saʼaatiin isaa hin gaʼiniif namni tokko iyyuu harkaan isa hin tuqne."},{"book":"Yohannis","chapter":"7","verse":"31","text":"Taʼus namoonni baayʼeen isatti amanan. Isaanis, “Kiristoos yommuu dhufutti namicha kana caalaa mallattoo hojjetaa?” jedhan."},{"book":"Yohannis","chapter":"7","verse":"32","text":"Fariisonnis utuu namoonni waaʼee isaa waan akkanaa guungumanuu dhagaʼan. Luboonni hangafoonnii fi Fariisonni Yesuusin qabsiisuudhaaf eegdota mana qulqullummaa ergan."},{"book":"Yohannis","chapter":"7","verse":"33","text":"Yesuusis akkana jedheen; “Ani yeroo gabaabaa isin wajjin jira; ergasii gara isa na erge sanaa nan dhaqa."},{"book":"Yohannis","chapter":"7","verse":"34","text":"Isin na barbaaddu; garuu na hin argattan; iddoo ani jirus dhufuu hin dandeessan.”"},{"book":"Yohannis","chapter":"7","verse":"35","text":"Yihuudoonnis akkana waliin jedhan; “Namichi kun akka nu isa hin argineef eessa dhaquu yaade laata? Gara saba keenya warra Giriikota keessa faffacaʼanii dhaqee Giriikota barsiisaa?"},{"book":"Yohannis","chapter":"7","verse":"36","text":"‘Isin na barbaaddu; garuu na hin argattan; iddoo ani jirus dhufuu hin dandeessan’ jechuun isaas maal jechuu isaatii?”"},{"book":"Yohannis","chapter":"7","verse":"37","text":"Guyyaa Ayyaanichi itti hobbaʼu, guyyaa guddaa sana, Yesuus kaʼee dhaabatee sagalee guddaadhaan akkana jedhe; “Eenyu iyyuu yoo dheebote, gara koo dhufee haa dhugu."},{"book":"Yohannis","chapter":"7","verse":"38","text":"Akkuma Katabbiin Qulqulluun jedhe nama natti amanu kam iyyuu laga bishaan jireenyaatu garaa isaa keessaa burqa.”"},{"book":"Yohannis","chapter":"7","verse":"39","text":"Kunis waaʼee Hafuura Qulqulluu warri isatti amanan argachuuf jiranii dubbachuu isaa ti. Sababii Yesuus amma illee ulfina hin argatiniif Hafuuri Qulqulluun hamma yeroo sanaatti hin kennamne tureetii."},{"book":"Yohannis","chapter":"7","verse":"40","text":"Namoota sana keessaa tokko tokko yommuu dubbii kana dhagaʼanitti, “Kun dhugumaanuu Raajicha” jedhan."},{"book":"Yohannis","chapter":"7","verse":"41","text":"Warri kaan immoo, “Inni Kiristoosii dha” jedhan."},{"book":"Yohannis","chapter":"7","verse":"42","text":"Akka Kiristoos sanyii Daawit keessaa dhalatuu fi akka inni Beetlihemii, ganda Daawitii dhufu Katabbiin Qulqulluun ni dubbata mitii?”"},{"book":"Yohannis","chapter":"7","verse":"43","text":"Akkasiin waaʼee Yesuus irratti garaa garummaan waldaa gidduutti uumame."},{"book":"Yohannis","chapter":"7","verse":"44","text":"Isaan keessaas tokko tokko isa qabuu barbaadan; garuu namni tokko iyyuu harkaan isa hin tuqne."},{"book":"Yohannis","chapter":"7","verse":"45","text":"Eegdonni sun gara luboota hangafootaatii fi gara Fariisotaatti deebiʼan; isaanis, “Isin maaliif isa hin fidin?” jedhanii eegdota sana gaafatan."},{"book":"Yohannis","chapter":"7","verse":"46","text":"Eegdonnis, “Takkumaa namni akka namicha kanaatti hin dubbanne” jedhanii deebisan."},{"book":"Yohannis","chapter":"7","verse":"47","text":"Fariisonnis deebisanii akkana jedhan, “Isinis gowwoomfamtaniirtuu?"},{"book":"Yohannis","chapter":"7","verse":"48","text":"Bulchitoota keessaa yookaan Fariisota keessaa namni tokko iyyuu isatti amaneeraa?"},{"book":"Yohannis","chapter":"7","verse":"49","text":"Sabni seera hin beekne kun garuu abaaramaa dha.”"},{"book":"Yohannis","chapter":"7","verse":"50","text":"Niqoodemoos inni duraan Yesuus bira dhaqee fi isaan keessaas tokko taʼe sun akkana isaaniin jedhe;"},{"book":"Yohannis","chapter":"7","verse":"51","text":"“Seerri keenya utuu isa irraa hin dhagaʼin, waan inni hojjetes utuu hin beekin nama tokkotti ni muraa?”"},{"book":"Yohannis","chapter":"7","verse":"52","text":"Isaanis, “Atis nama Galiilaatii? Akka raajiin Galiilaadhaa hin kaane qoradhuu bira gaʼi” jedhaniin."},{"book":"Yohannis","chapter":"7","verse":"53","text":"Ergasii isaan hundinuu gara mana isaaniitti galan."}]}