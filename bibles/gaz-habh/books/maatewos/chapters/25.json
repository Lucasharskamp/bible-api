{"data":[{"book":"Maatewos","chapter":"25","verse":"1","text":"“Yeroo sanatti mootummaan samii dubarran kudhan kanneen ibsaa isaanii fudhatanii misirricha simachuudhaaf gad baʼan fakkaata."},{"book":"Maatewos","chapter":"25","verse":"2","text":"Isaan keessaas shan gowwoota, shan immoo ogeeyyii turan."},{"book":"Maatewos","chapter":"25","verse":"3","text":"Warri gowwoonni ibsaa isaanii fudhatan malee zayitii hin fudhanne."},{"book":"Maatewos","chapter":"25","verse":"4","text":"Warri ogeeyyiin garuu ibsaa isaanii wajjin zayitii qodaatti qabatanii turan."},{"book":"Maatewos","chapter":"25","verse":"5","text":"Misirrichi sun turraan hundumti isaanii mugan; ni rafanis."},{"book":"Maatewos","chapter":"25","verse":"6","text":"“Halkan walakkaattis sagaleen guddaan, ‘Kunoo, misirrichi dhufeera! Baʼaatii isa simadhaa!’ jedhu tokko dhagaʼame."},{"book":"Maatewos","chapter":"25","verse":"7","text":"“Dubarri sun hundinuus kaʼanii ibsaa isaanii qopheeffatan."},{"book":"Maatewos","chapter":"25","verse":"8","text":"Warri gowwoonni sun warra ogeeyyiidhaan, ‘Ibsaan keenya nu duraa dhaamuutti jiraatii zayitii keessan irraa xinnoo nuu kennaa’ jedhan."},{"book":"Maatewos","chapter":"25","verse":"9","text":"“Warri ogeeyyiinis deebisanii, ‘Hin kenninu; tarii wanni nuu fi isin gaʼu hin jiru taʼaatii. Qooda kanaa warra gurguran bira dhaqaatii ofii keessaniif bitadhaa’ jedhaniin."},{"book":"Maatewos","chapter":"25","verse":"10","text":"“Garuu utuma isaan zayitii bitachuu dhaquutti jiranuu misirrichi dhufe. Dubarri qophaaʼanis isa wajjin galma cidha fuudhaatti ol galan. Balballis ni cufame."},{"book":"Maatewos","chapter":"25","verse":"11","text":"“Ergasii dubarran kaanis dhufanii, ‘Yaa Gooftaa, yaa Gooftaa, balbala nuuf bani!’ jedhaniin."},{"book":"Maatewos","chapter":"25","verse":"12","text":"“Inni garuu deebisee, ‘Dhuguman isinitti hima; ani isin hin beeku’ jedheen."},{"book":"Maatewos","chapter":"25","verse":"13","text":"“Kanaafuu isin sababii guyyaa sana yookaan saʼaatii sana hin beekneef dammaqaa."},{"book":"Maatewos","chapter":"25","verse":"14","text":"“Ammas mootummaan samii nama biyya fagoo dhaqu tokko fakkaata; namichis garboota isaa waamee qabeenya isaa imaanaa itti kennate."},{"book":"Maatewos","chapter":"25","verse":"15","text":"Tokkoo tokkoo isaaniittis akkuma dandeettii isaaniitti, isa tokkotti taalaantii shan, isa kaanitti taalaantii lama, isa kaanitti immoo taalaantii tokko kennee kaʼee deeme."},{"book":"Maatewos","chapter":"25","verse":"16","text":"Namichi taalaantii shan fudhate sun, yeroodhuma sana dhaqee ittiin daldalee taalaantii biraa shan irraa buufate."},{"book":"Maatewos","chapter":"25","verse":"17","text":"Inni taalaantii lama fudhates akkasuma taalaantii biraa lama irraa buufate."},{"book":"Maatewos","chapter":"25","verse":"18","text":"Namichi taalaantii tokko fudhate garuu dhaqee lafa qotee maallaqa gooftaa isaa dhokse."},{"book":"Maatewos","chapter":"25","verse":"19","text":"“Yeroo dheeraa booddee gooftaan garboota sanaa deebiʼee herrega isaan bira jiru herregate."},{"book":"Maatewos","chapter":"25","verse":"20","text":"Namichi taalaantii shan fudhatee ture sun taalaantii biraa shan fidee, ‘Yaa gooftaa, ati taalaantii shan imaanaa natti kennitee turte. Ani immoo kunoo, taalaantii shan irraa buufadheera’ jedheen."},{"book":"Maatewos","chapter":"25","verse":"21","text":"“Gooftaan isaas deebisee, ‘Yaa garbicha gaarii fi amanamaa, waan gaarii hojjette! Ati waan akka malee xinnoo irratti amanamaa taateerta; ani immoo waan baayʼee irratti sin muuda. Kottuutii gammachuu gooftaa keetiitti gali!’ jedheen."},{"book":"Maatewos","chapter":"25","verse":"22","text":"“Namichi taalaantii lama fudhatee tures dhufee, ‘Yaa gooftaa, ati taalaantii lama imaanaa natti kennitee turte; ani immoo kunoo, taalaantii biraa lama irraa buufadheera’ jedheen."},{"book":"Maatewos","chapter":"25","verse":"23","text":"“Gooftaan isaas deebisee, ‘Yaa garbicha gaarii fi amanamaa, waan gaarii hojjette! Ati waan xinnoo irratti amanamaa taateerta; ani immoo waan baayʼee irratti sin muuda. Kottuutii gammachuu gooftaa keetiitti gali!’ jedheen."},{"book":"Maatewos","chapter":"25","verse":"24","text":"“Namichi taalaantii tokkicha fudhatee tures dhufee akkana jedhe; ‘Yaa gooftaa, ati nama gara jabeessa iddoo itti hin facaasinii galfattu, iddoo itti hin bittinneessiniis walitti qabattu akka taate nan beeka."},{"book":"Maatewos","chapter":"25","verse":"25","text":"Kanaafuu ani sodaadhee dhaqeen taalaantii kee lafa keessa dhokse. Taalaantiin kee kunoo ti.’"},{"book":"Maatewos","chapter":"25","verse":"26","text":"“Gooftaan isaas deebisee akkana jedhe; ‘Yaa garbicha hamaa dhibaaʼaa! Ati akka ani iddoon itti hin facaasinii galfadhu, iddoon itti hin bittinneessiniis walitti qabadhu beektaa?"},{"book":"Maatewos","chapter":"25","verse":"27","text":"Yoos akka ani yommuun deebiʼutti dhala isaa wajjin fudhadhuuf silaa maallaqa koo warra baankii bira naa kaaʼuu qabda ture."},{"book":"Maatewos","chapter":"25","verse":"28","text":"“ ‘Kanaaf taalaanticha isa harkaa fuudhaatii namicha taalaantii kudhan qabuuf kennaa."},{"book":"Maatewos","chapter":"25","verse":"29","text":"Kan qabu kamiif iyyuu itti dabalamee ni kennama; irraa hafaas ni qabaataatii. Kan hin qabne garuu wanni inni qabu iyyuu irraa fudhatama."},{"book":"Maatewos","chapter":"25","verse":"30","text":"Garbicha faayidaa hin qabne kana dukkana alaatti gad darbadhaa; achittis booʼichaa fi ilkaan qaruutu taʼa.’"},{"book":"Maatewos","chapter":"25","verse":"31","text":"“Ilmi Namaa yommuu ulfina isaatiin ergamoota Waaqaa hunda wajjin dhufutti, teessoo isaa kan ulfinaa irra ni taaʼa."},{"book":"Maatewos","chapter":"25","verse":"32","text":"Saboonni hundinuu fuula isaa duratti walitti qabamu; innis akkuma tikseen tokko hoolotaa fi reʼoota gargar footu sana namoota gargar ni foʼa."},{"book":"Maatewos","chapter":"25","verse":"33","text":"Inni hoolota karaa mirga isaa, reʼoota immoo karaa bitaa isaa ni dhaabachiisa."},{"book":"Maatewos","chapter":"25","verse":"34","text":"“Yeroo sana Mootichi warra mirga isaa jiraniin akkana jedha; ‘Isin warri Abbaan koo eebbise kottaa mootumicha uumamuu addunyaatii jalqabee isinii qopheeffame sana dhaalaa."},{"book":"Maatewos","chapter":"25","verse":"35","text":"Sababiin isaas ani beelofnaan isin nyaata naaf kennitan; dheebonnaan waan ani dhugu naaf kennitan; ani keessummaan ture; isin immoo na simattan;"},{"book":"Maatewos","chapter":"25","verse":"36","text":"ani daarraan daara na baaftan; dhukkubsannaan na gaafattan; hidhamnaan dhuftanii na ilaaltan.’"},{"book":"Maatewos","chapter":"25","verse":"37","text":"“Qajeeltonni sunis deebisanii akkana jedhaniin; ‘Yaa Gooftaa, yoom beeloftee si arginee waan ati nyaattu siif kennine? Yookaan yoom dheebottee si arginee waan ati dhugdu siif kennine?"},{"book":"Maatewos","chapter":"25","verse":"38","text":"Yoom keessummaa taʼuu kee arginee si simanne? Yookaan yoom daartee si arginee daara si baafne?"},{"book":"Maatewos","chapter":"25","verse":"39","text":"Yoom dhukkubsattee yookaan hidhamtee si arginee dhufnee si ilaalle?’"},{"book":"Maatewos","chapter":"25","verse":"40","text":"“Mootiin sunis deebisee, ‘Ani dhuguman isinitti hima; waan obboloota koo warra nama hundumaa gad taʼan kanneen keessaa isa tokkoof gootan kam iyyuu naaf gootan’ jedhaan."},{"book":"Maatewos","chapter":"25","verse":"41","text":"“Ergasiis warra bitaa isaa jiraniin akkana jedha; ‘Isin yaa abaaramoo, na duraa badaatii ibidda bara baraa isa diiyaabiloosii fi ergamoota isaatiif qopheeffametti galaa."},{"book":"Maatewos","chapter":"25","verse":"42","text":"Ani beelofnaan isin waan ani nyaadhu naaf hin kennineetii; ani dheebonnaan waan ani dhugu naaf hin kennineetii;"},{"book":"Maatewos","chapter":"25","verse":"43","text":"ani keessummaan ture; isin na hin simanne; ani daarraan isin daara na hin baafne; dhukkubsannaan yookaan hidhamnaan dhuftanii na hin ilaalle.’"},{"book":"Maatewos","chapter":"25","verse":"44","text":"“Isaanis, ‘Yaa Gooftaa, ati yoom beeloftee yookaan dheebottee yookaan keessummaa taatee yookaan daartee yookaan dhukkubsattee yookaan hidhamtee si arginee si gargaaruu didne?’ jedhanii deebisu."},{"book":"Maatewos","chapter":"25","verse":"45","text":"“Innis deebisee, ‘Ani dhuguman isinitti hima; waan obboloota koo warra nama hundaa gad taʼan kanneen keessaa isa tokkoof hin godhin naafis hin goone’ jedha."},{"book":"Maatewos","chapter":"25","verse":"46","text":"“Isaan kunneen adabbii bara baraatti, qajeeltonni immoo jireenya bara baraatti galu.”"}]}