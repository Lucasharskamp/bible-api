{"data":[{"book":"1 Timoseo","chapter":"1","verse":"1","text":"Niye Paulo, namtumigwa wa Yesu Kilisito kwa lagizo da Mulungu Mkombola wetu na Yesu Kilisito itumulolela."},{"book":"1 Timoseo","chapter":"1","verse":"2","text":"Nokwandikila gweye Timoseo mwanangu kweli mna ukutamanila, Mulungu Tataetu na Mndewa wetu Yesu Kilisito wakugwee ng'hekewa na bazi na tindiwalo."},{"book":"1 Timoseo","chapter":"1","verse":"3","text":"Nolonda ukale ako Efeso, kamba vinikupulile ving'halile muumwanza wa kuchola ako Makedonia, kwavija wanhu wayagwe ako wofundiza mafundizo ga uvizi, kolondeka uwalagize waleke."},{"book":"1 Timoseo","chapter":"1","verse":"4","text":"Walongele waleke kulonga simo na msafa mtali wa matwaga ga wahenga, avo vogala kuibamilila na hazidaha kusang'hanila kija kiyolonda Mulungu, kidaha kujuwika kwa kutamanila."},{"book":"1 Timoseo","chapter":"1","verse":"5","text":"Kilamuso cha lagizo jangu dino ni kugala unogelwa ulawa muumoyo unogile na moyo uleka kukutagusa kuwa kubananga na kutamanila kwa ukweli."},{"book":"1 Timoseo","chapter":"1","verse":"6","text":"Wanhu wayagwe wabwela kukisogo na wagiza nzila zao zinogile kwa kusimulila mbuli za ubozi."},{"book":"1 Timoseo","chapter":"1","verse":"7","text":"Wolonda kuwa wafundiza Malagizo ga Musa, lakini hawazijuwile mbuli zao wenyego hebu mbuli ziwolonga kwa kugangamala."},{"book":"1 Timoseo","chapter":"1","verse":"8","text":"Tojuwa kamba Malagizo ganoga kamba gahasang'haniligwa vigalonda."},{"book":"1 Timoseo","chapter":"1","verse":"9","text":"Tolondeka tujuwe kamba Malagizo hagekigwe kwa wanhu wotenda ganogile, lakini kwa hewo wobena Malagizo na wotenda gehile na wanhu hawamtegeleza Mulungu na hewo wotenda nzambi na kwa hewo hawamtambikila Mulungu hebu hawatogola chochose na kwa hewo wowakoma tata zao hebu mama zao na kwa hewo wakomaji,"},{"book":"1 Timoseo","chapter":"1","verse":"10","text":"gekigwa kwa wagoni na wafilaji na wauzaji wa wanhu na wavizi na hewo woiduila uvizi hebu wotenda mbuli haziigalile na mafundizo ga ukweli."},{"book":"1 Timoseo","chapter":"1","verse":"11","text":"Mafundizo gago golawa mna Imbuli Inogile ya Mulungu mkulu, yeli na kila kinhu yanigwelele niye niwapetele wanhu."},{"book":"1 Timoseo","chapter":"1","verse":"12","text":"Nomgwaa nhogolwa Yesu Kilisito Mndewa wetu yanigwelele nguvu kwa sang'hano yangu. Nomgwaa nhogolwa kwa kunhenda niye nifaye na kanisagula nimsang'hanile."},{"book":"1 Timoseo","chapter":"1","verse":"13","text":"Hamoja kuko umwaka nimulonga vihile, nimdununza na nimuliga, lakini Mulungu kanyonela bazi kwavija ng'hala naduhu kutamanila na sijuwile kinhendile."},{"book":"1 Timoseo","chapter":"1","verse":"14","text":"Avo, kangwaa ng'hekewa ng'hani na kanigwaa kutamanila na unogelwa uli wetu kwa kuilumba na Yesu Kilisito."},{"book":"1 Timoseo","chapter":"1","verse":"15","text":"Ulonzi uno wa kweli, tena unoga kutogoligwa, Yesu Kilisito keza mwiisi kuwakombola wanhu wene nzambi, na niye nhenda nzambi kubanza wose."},{"book":"1 Timoseo","chapter":"1","verse":"16","text":"Lakini Mulungu kamema bazi muladi Yesu Kilisito yalaguse kufunga moyo kwake kumwangu niye nitendile nzambi kubanza wose, kamba kilaguso kwa wanhu wose wonda wamtogole kuko kumwande na kupata ugima wa mazuwa gose."},{"book":"1 Timoseo","chapter":"1","verse":"17","text":"Kumwake heyo yeli Mndewa siku zose, hafa na hakoneka, yeli Mulungu yaiyeka, nhogolwa na ukulu vake heyo siku zose! Ona."},{"book":"1 Timoseo","chapter":"1","verse":"18","text":"Mwanangu Timoseo nokugwaa lagizo dino, kulawa mna zimbuli zilongigwe na wanhu wa Mulungu baho umwaka mbuli yako. Sang'hanila mbuli zizo kamba mgoha wa kuitowela goya Mbuli Inogile,"},{"book":"1 Timoseo","chapter":"1","verse":"19","text":"na goga kutamanila kwako na moyo wako uleka kukutagusa kamba kubananga. Wanhu wayagwe wagaleka higo na wabananga kutamanila kwao."},{"book":"1 Timoseo","chapter":"1","verse":"20","text":"Mna iwanhu awo wamumo Humenayo na Alekizanda waniwataguse kwa kuwagela mmakono ga Mwenembago, muladi wafunzigwe sambi wamulige Mulungu."}]}