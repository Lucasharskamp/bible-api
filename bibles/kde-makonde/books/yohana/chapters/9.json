{"data":[{"book":"Yohana","chapter":"9","verse":"1","text":"Bahi Yesu pachipita, nkumwona munu yumo aputêle meho kutandikila pavelekwejije."},{"book":"Yohana","chapter":"9","verse":"2","text":"Vakuhundwa vake nkummuja kuchidoni, “Nkúhunda, alida atendîle sambi, nni ayuno aputêle meho au vammalêke, mpaka avelekwe aputèlè meho?”"},{"book":"Yohana","chapter":"9","verse":"3","text":"Bahi Yesu nkuvayang'ula kuchidoni, “Ayu munu akávelekwejije aputèlè meho ing'anya ya sambi yake au sambi ya vammalêke. Henga àvele uchocho uchinga matenda Nnungu laonekane kupitila nang'e."},{"book":"Yohana","chapter":"9","verse":"4","text":"Kwa kuva, muhi ùvechinkuhweneha, bahi tùlembelewa tulakole madengo la ayula angutumîle, kwa kuva, chilo chìvenkwida, uhiku wakahulula munu kukola madengo."},{"book":"Yohana","chapter":"9","verse":"5","text":"Pangupwawije pachilambo, nangu nni nng'anje wa pachilambo.”"},{"book":"Yohana","chapter":"9","verse":"6","text":"Bahi Yesu pamalidile kutangola malove anelo, nkusuna mata pahi, nkulamunyanga na ulongo kuva litope, nkumpakala ayula munu aputêle, mmeho."},{"book":"Yohana","chapter":"9","verse":"7","text":"Pamalidile kumpakala, nkunnyaulila kuchidoni, “Hwena ukakalave medi nnitanda lya Siloamu,” mana ya lina alino ni “Atumwîje.” Bahi ayula munu aputêle, nkuhwena kulitanda unakalava medi, nkuuya aneko akuno walola."},{"book":"Yohana","chapter":"9","verse":"8","text":"Bahi avandikani mwave na avala vachimwôna anepo patandi wayuwayuwa, nkuva uvatangola kuchidoni, “Kwani ayu munu akee ayula achiikâla pahi wayuwayuwa?”"},{"book":"Yohana","chapter":"9","verse":"9","text":"Vanji nkuchidoni, “Nni nang'e.” Na vanji nkuchidoni, “Valandene chihi akee nang'e.” Henga mwene nkuchidoni, “Nni nangu!”"},{"book":"Yohana","chapter":"9","verse":"10","text":"Bahi vanu nkummuja kuchidoni, “Hambi ùpete dachi kulola?”"},{"book":"Yohana","chapter":"9","verse":"11","text":"Nang'e nkuvayang'ula kuchidoni, “Ayula munu uvanchema Yesu, ámunyenge litope, nkungupaka mmeho, nkunguhaulila kuchidoni, ‘Hwena ukakalave medi kulitanda lya Siloamu.’ Nangu nkuhwena unakalava, na pangukaleve àlalá medi, nkùpata kulola.”"},{"book":"Yohana","chapter":"9","verse":"12","text":"Bahi avala vanu nkummuja kavila kuchidoni, “Munu wene àvele kwachi?” Nang'e nkuvayang'ula kuchidoni, “Nangu nikámaite kwavele!”"},{"book":"Yohana","chapter":"9","verse":"13","text":"Bahi vanang'o nkumpelekeja kwa Mafalisayo ayula munu anaputele meho."},{"book":"Yohana","chapter":"9","verse":"14","text":"Na anelyo liduva lyanamunyenge Yesu litope nkunnamya ayula munu anaputele meho, lívele Liduva lya Kuyewelela."},{"book":"Yohana","chapter":"9","verse":"15","text":"Mafalisayo navanang'o nkutandilika kummuja ayula munu anaputele meho namuna chapete kulola. Nang'e nkuvayang'ula kuchidoni, “Ángupakele litope mmeho, nangu nkunakalava medi, na hambi mbènkulola.”"},{"book":"Yohana","chapter":"9","verse":"16","text":"Bahi Mafalisayo vanji nkuhaula kuchidoni, “Aneyo munu nanga pahalèkè kwa Nnungu, kwa kuva, nanga paikamula sheliya ya Liduva lya Kuyewelela.” Na vanji nkuva uvachidoni, “Ìhululika dachi munu avêle na masambi kutenda vimaiho vya masaibu malinga ala?” Nkutandilika uyavanyika."},{"book":"Yohana","chapter":"9","verse":"17","text":"Bahi Mafalisayo nkummuja kavila ayula munu kuchidoni, “Kwa kuva nang'e nni akutendîle ulole, hambi wako uchidachi kwamba aneyo munu?” Nang'e nkuvahaulila kuchidoni, “Nang'e ni nabii!”"},{"book":"Yohana","chapter":"9","verse":"18","text":"Henga vakulu va Vayahudi vanang'o nanga pavanakulupidile kuva munu aneyo áputele meho na hambi ànalola, bahi nkubidi vavacheme vammalêke ayula munu apête kulola."},{"book":"Yohana","chapter":"9","verse":"19","text":"Pavakamwele, nkuvauja kuchidoni, “Dachi, ayuno nni mwanawenu umunnyaula kuva ávelekwejije akuno aputèlè meho? Hambi, àpete dachi kulola?”"},{"book":"Yohana","chapter":"9","verse":"20","text":"Bahi avala vammalêke nkuyang'ula kuchidoni, “Hwetu tùnimala kuva ayuno nni mwanawetu anavelekwejije aputèlè meho."},{"book":"Yohana","chapter":"9","verse":"21","text":"Henga hwetu nanga patumaite namuna chapete kulola, na wala nanga patummaite aneyo munu antendîle alole. Na kwa kuva nang'e nkulungwa, bahi mmujange achiayang'ule mwene.”"},{"book":"Yohana","chapter":"9","verse":"22","text":"Avala vammalêke, vátangwele uchocho ing'anya ya kuvayopa vakulu va Vayahudi, kwa kuva, vakulu va Vayahudi vánipatana kuva, munu woheyo ambennyambukîla Yesu kuva njo Kilisto9:22 Maeleso layâmba Kilisto, lola Yohana 1:41., àmbevingangwa muing'ande ya kunnyuwila Nnungu."},{"book":"Yohana","chapter":"9","verse":"23","text":"Njo mana avala vammalêke, vàhawile kuva, “Nang'e nni munu nkulungwa, mmujange mwene.”"},{"book":"Yohana","chapter":"9","verse":"24","text":"Bahi vanang'o nkunchema kavila ayula munu anaputele meho, nkunnyaulila kuchidoni, “Hambi tangola uhiu kwa kunnyopa Nnungu. Hwetu tùnimala kuva ayuno munu àvele na masambi.”"},{"book":"Yohana","chapter":"9","verse":"25","text":"Nang'e nkuvayang'ula kuchidoni, “Nangu nikákameke kuva nang'e nni munu avêle na masambi. Henga nangu ngùmaite chihi chinu chimo, kuva ngúputele meho, na hambi mbènkulola.”"},{"book":"Yohana","chapter":"9","verse":"26","text":"Bahi vanang'o nkummuja kavila kuchidoni, “Àkutendeledile chamani? Àkulamije dachi meho lako?”"},{"book":"Yohana","chapter":"9","verse":"27","text":"Nang'e nkuvayang'ula kuchidoni, “Nangu tayali ǹninnyaulilanga, henga mwenu nkanatamwije kungupilikanila. Hambi mwadachi mùlembela ninnyaulile kavila? Dachi, na mwenu mùlembela mùùve mmakuhundwa vake?”"},{"book":"Yohana","chapter":"9","verse":"28","text":"Bahi vanang'o nkuntangolela malove lahakalenge na nkuchidoni, “Wako nni nkuhundwa wake, henga hwetu nni tuvakuhundwa vanga Musa!"},{"book":"Yohana","chapter":"9","verse":"29","text":"Hwetu tùnimala kuva Nnungu átangwele na Musa, henga ayuno munu tukámaite kwahaleke!”"},{"book":"Yohana","chapter":"9","verse":"30","text":"Nang'e nkuvayang'ula kuchidoni, “Achino nni chinu cha kukanganya! Mwenu mùhaula kuva mukámaite kwahaleke, henga nang'e nni angutendîle nangu ngulole!"},{"book":"Yohana","chapter":"9","verse":"31","text":"Hwetu tùnimala kuva Nnungu akávapilikanila vanu vavêle na masambi, henga àvapilikanila vanu vammalele vamweshîmu Nnungu na kutenda lalalembela."},{"book":"Yohana","chapter":"9","verse":"32","text":"Kutandikila pachiumbwije chilambo tukánambipilikana kuva, ànipwawa munu awahîte kuntenda munu avelekwejîje aputèlè meho, alole."},{"book":"Yohana","chapter":"9","verse":"33","text":"Kwikavele ayuno munu akàhaloka kwanga Nnungu, akanahulule kutenda chinu chohecho!”"},{"book":"Yohana","chapter":"9","verse":"34","text":"Bahi vanang'o nkunnyang'ula kuchidoni, “Wako nni umunu wa masambi kutandikila kuvelekwa kwako, hambi ùmbetuhunda dachi hwetu?” Bahi nkumminganga muing'ande ya kunnyuwila Nnungu."},{"book":"Yohana","chapter":"9","verse":"35","text":"Yesu nkupilikana kuva ayula munu anaputele meho ànivingangwa muing'ande ya kunnyuwila Nnungu. Bahi Yesu pakojene nawe nkummuja kuchidoni, “Dachi, wako ùnankulupila Mwana wanga Munu?”"},{"book":"Yohana","chapter":"9","verse":"36","text":"Ayula munu nkunnyang'ula Yesu kuchidoni, “Nang'olo, wako nguhaulile chihi, nang'e ni nnani uchinga ngupate kunkulupila.”"},{"book":"Yohana","chapter":"9","verse":"37","text":"Yesu nkunnyaulila kuchidoni, “Wako ùnimwona, na aneyo alonjêla na wako vino nni nang'e.”"},{"book":"Yohana","chapter":"9","verse":"38","text":"Ayula munu nkuchidoni, “Nang'olo, nangu nakulupila!” Bahi ayula munu nkunnyunamila Yesu, nkumwabudu."},{"book":"Yohana","chapter":"9","verse":"39","text":"Bahi Yesu nkuchidoni, “Nangu ngùidile apano pachilambo unahukumu, uchinga vanu vaputêle meho valole, na valôla vaputale meho.”"},{"book":"Yohana","chapter":"9","verse":"40","text":"Mafalisayo vanji vánavele pamo na nang'e vánipilikana malove anelo, nkummuja Yesu kuchidoni, “Mwadachi wako ùhaula kuva hwetu tùputele meho?”"},{"book":"Yohana","chapter":"9","verse":"41","text":"Bahi Yesu nkuvayang'ula kuchidoni, “Mwenu mukàchiva mmanu muputêle meho, mukánave na masambi. Henga kwa kuva mùlyona kuva mùnalola, bahi masambi lenu làvechinkupwawa.”"}]}