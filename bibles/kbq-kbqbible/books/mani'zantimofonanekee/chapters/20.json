{"data":[{"book":"Mani'zanti mofo nanekee","chapter":"20","verse":"1","text":"Waini tima nenea vahe'mofona azeri neginagi higeno, vahe'ma huhaviza hu kea nehigeno, aka timo'a vahe'mofona azeri negi nenkeno ke huhaviza nehuno hara hugahie. Waini ti neno neginagi hu vahe'mofona, agripina ama' antahi'zana omanegahie."},{"book":"Mani'zanti mofo nanekee","chapter":"20","verse":"2","text":"Kinimofo arimpa akahe zamo'a, laionimo rankrafa hiankna hu'ne. Kini vahe'mofo azeri arimpa ahe'simofona, ahe frigahie."},{"book":"Mani'zanti mofo nanekee","chapter":"20","verse":"3","text":"Haframa hu'zanku'ma mani kore huno agatere'zamo'a, ra agi erigahie. Hianagi neginagi vahe'mo'za ame hu'za hafra nehaze."},{"book":"Mani'zanti mofo nanekee","chapter":"20","verse":"4","text":"Feru vahe'mo'ma hozama ante knare'ma mopama rekorino hozama ontesuno'a, hozama hamare knarera ne'zana ohamaregahie."},{"book":"Mani'zanti mofo nanekee","chapter":"20","verse":"5","text":"Vahe'mofo antahi'zamo'a tirukna huno me'neanagi, ama' antahi'zane vahe'mo'a ana tirupintira ana antahi'zana afi anaga netre."},{"book":"Mani'zanti mofo nanekee","chapter":"20","verse":"6","text":"Rama'a vahe'mo'za, tavesi negantone hugahazanagi, mago mago vahe'mo'za tamage hu'za kavesigantegahaze."},{"book":"Mani'zanti mofo nanekee","chapter":"20","verse":"7","text":"Fatgo avu'ava'ene ne'mo'a, mani fatgo huno nemanie. Agri mofavre zagamo'za, asomu erigahaze."},{"book":"Mani'zanti mofo nanekee","chapter":"20","verse":"8","text":"Kini vahe'mo'ma keagama refako hunakura trate mani'neno, keaga refko huno havi avu'ava zana ke fore nehie."},{"book":"Mani'zanti mofo nanekee","chapter":"20","verse":"9","text":"Nagu'amo'a fatgo higena, nagra agru hu'noankino nagripina kumira omane'ne huno iza hugahie?"},{"book":"Mani'zanti mofo nanekee","chapter":"20","verse":"10","text":"Havige hu'za maka'zama refko hu'za kna'ama ke'zane, havige hu'za avamente refkoma osu'zanena Ra Anumzamo'a avesra huno agote'nezmante."},{"book":"Mani'zanti mofo nanekee","chapter":"20","verse":"11","text":"Mofavremofona avu'avate negenka, agri avu'avamo'a agru hu'neanki, fatgo mofavre mani'neanki hugahane."},{"book":"Mani'zanti mofo nanekee","chapter":"20","verse":"12","text":"Tagesama me'neana keaga antahi'zane, tavuragama me'neana tavuma ke'za me'neankino, tarega'zana Ra Anumzamo museza tami'ne."},{"book":"Mani'zanti mofo nanekee","chapter":"20","verse":"13","text":"Kagrama kavu'ma masetenka manizankuma kavesi kavesima haniana, kamuntera omanegosie. Kavu'ma omasesanana ne'zama nesana zamo'a rama'a megahie."},{"book":"Mani'zanti mofo nanekee","chapter":"20","verse":"14","text":"Knare osu'ne! Knare osune! Huno mago'a zama mizama seku'ma himo'a nehie. Hianagi mizaseno kantegama nevuno'a, ana zankura knare'za erue huno rama'a musenke hume nevie."},{"book":"Mani'zanti mofo nanekee","chapter":"20","verse":"15","text":"Antahi'zama ami kemo'a, goline zago'amo'ma marerisa havea agetere'ne."},{"book":"Mani'zanti mofo nanekee","chapter":"20","verse":"16","text":"Onke'nenana vahe'mo'ma nofi'ma nehinkeno magomo apasegahue hanigenka, anamofo anakreku'a huvame hunka eri'negeno, ana nofi'ma hu'neazana eme apaseno. Savri a'mo'ma nofi'ma hanigeno'ma mago'mo apasegahuema hanigenka, aza hu'na apasentegahue huno kaminia zana erio."},{"book":"Mani'zanti mofo nanekee","chapter":"20","verse":"17","text":"Kumzafa kave'mo'a haganentake hugahianagi, refuzufupe havemo kagipi aviteno kagi traga hiankna henka'a hugahie."},{"book":"Mani'zanti mofo nanekee","chapter":"20","verse":"18","text":"Antahi'zana vahepinti eritenka eri'zama eri antahi'zana retro huo. Hagi knare antahi'zama mago'mofompinti'ma e'orinesunka hatera ovuo."},{"book":"Mani'zanti mofo nanekee","chapter":"20","verse":"19","text":"Vahe zamagenkema hu vahe'mokizmi oku'zana hu ama nehaze. E'ina hu'negu vahe zamagenkema hu vahe enena tragotenka omanio."},{"book":"Mani'zanti mofo nanekee","chapter":"20","verse":"20","text":"Nerera nefama huhaviza huntesia vahe'mofona tavi'amo asu hanigeno kumazu hanimpi maniankna huno frigahie."},{"book":"Mani'zanti mofo nanekee","chapter":"20","verse":"21","text":"Arera afama ofri mani'nesigeno'ma erisinti haregahanema hu'nesia zama ame'ama huno erisia mofavremo'a, atuparega asimu'a omanegosie."},{"book":"Mani'zanti mofo nanekee","chapter":"20","verse":"22","text":"Kefo avu'ava'ma hugante'sagenka anahukna hu'na nona huzamantegahue osuo. Hagi avega antenegeno Ra Anumzamo kaza huno ana knazana erino."},{"book":"Mani'zanti mofo nanekee","chapter":"20","verse":"23","text":"Mago'azama mizaseku'ma hanigeno kna'ama refako huno kezama (skel) erinteno refako hu so'e osu avu'ava zana, Ra Anumzamo'a avesra huno agonete."},{"book":"Mani'zanti mofo nanekee","chapter":"20","verse":"24","text":"Vahe'mo'ma mika zama hiazana, Ra Anumzamoke azeri ante fatgo nehie. Inankna huno mago'a vahe'mo'a agra'ma nehia zana keno antahino hugahie?"},{"book":"Mani'zanti mofo nanekee","chapter":"20","verse":"25","text":"Kagesa antahi ankeretenka Anumzamofontera huvempa huo. Ame'ama hunka huvempama hutesunka, henka'a anama hu'nesana kegu kagesa antahintahi nehunka kagraka'a kazeri haviza hugahane."},{"book":"Mani'zanti mofo nanekee","chapter":"20","verse":"26","text":"Ama' antahi'zane kini ne'mo'a kefo zamavu'zamava nehaza vahera witi hona'a hareno eriherahe hianka huno rezaganeno ke ama huteno, henka knanentake havenu witi'a refuzafupeankna huno knazana zamigahie."},{"book":"Mani'zanti mofo nanekee","chapter":"20","verse":"27","text":"Ra Anumzamofo lampe tavi'mo'a, vahe'mofo kantu agu'afi ufreno mika kefo agu'agesama me'neana hakeno eri ama nehie."},{"book":"Mani'zanti mofo nanekee","chapter":"20","verse":"28","text":"Kini ne'mo'ma vahe'mokizmima avesi nezamanteno knare avu'ava huzamantesiana, agra knare huno mani'neno, za'za kna kva eri'zantera manino vugahie."},{"book":"Mani'zanti mofo nanekee","chapter":"20","verse":"29","text":"Nehazave ramimofona hanave zamimo ra zamagia nezamie. Hianagi ranra vahera efe'zmazoka nege'za vahe'mo'za husga hunezmantaze."},{"book":"Mani'zanti mofo nanekee","chapter":"20","verse":"30","text":"Hazenkema hania vahe'ma knokeve'ma ami'zamo, kefo avu'ava zana ahenati netreno, agu'a azeri agru hugahie."}]}