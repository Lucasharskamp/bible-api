{"data":[{"book":"Mark","chapter":"6","verse":"1","text":"Ntɛ Yesu ɛyɛfɛ di mɔ, k'ɔŋkɔ nde ndɔrɔn Nasarɛt, kɔ acɛpsɛ ɔn ŋancəmɛ kɔ darəŋ."},{"book":"Mark","chapter":"6","verse":"2","text":"Ntɛ simiti, dɔsɔk da kəŋesəm dɛmbəp mɔ, k'ɛyɛfɛ kətəksɛ nde dəkətola Kanu da aSuyif. Kɔ afum alarəm acəŋkəl aŋɛ cusu cənawos teta mɛtəksɛ mɔn mɔ, ŋaŋyiftɛnɛ: «Deke mamɛ mɛŋyɛfɛ kɔ-ɛ? Kəcərɛ kəre kɔ kaŋkɛ asɔŋ kɔ mɔ? Cəke cɔ waca wɔn wɔŋyɔ mes mɛwɛy-wɛy mamɛ-ɛ?"},{"book":"Mark","chapter":"6","verse":"3","text":"Bafɔ kamdɛr ɔfɔ, wan ka Mari, wɛnc ka Sak, Yoses, Yuda kɔ Simɔŋ ba? Bafɔ akirɛ ɔn ŋayi su dɛ dacɔ ba?» Mes mamɔkɔ mɛnasɔŋɛ ŋa kətɛkɛ kɔ."},{"book":"Mark","chapter":"6","verse":"4","text":"Kɔ Yesu oloku ŋa: «Afɔfati kəleləs sayibɛ, mɛnɛ nde ndɔrɔn, akomɛnɛ ɔn dacɔ kɔ aka kəlɔ kɔn disrɛ.»"},{"book":"Mark","chapter":"6","verse":"5","text":"Ali tes tɛwɛy-wɛy ɛnatam fɛ kəyɔ di, mɛnɛ ntɛ ɛnataməs acuy alɔma, pədeŋər ŋa waca mɔ."},{"book":"Mark","chapter":"6","verse":"6","text":"Kɔ pəciyanɛ Yesu kətɔlaŋ kəŋan. K'ɔŋnɔŋkər sədare səcəsək pəctəksɛ."},{"book":"Mark","chapter":"6","verse":"7","text":"Ntɛ ewe acɛpsɛ ɔn wəco kɔ mɛrəŋ mɔ, kɔ Yesu ɛyɛfɛ kəsom ŋa mɛrəŋ mɛrəŋ, pəcsɔŋ ŋa fənɔntər fətamɛ yɔŋk yɛlɛc."},{"book":"Mark","chapter":"6","verse":"8","text":"K'endeŋər ŋa kəcloku a ta ŋatɔmpərɛnɛ daka o daka teta dɔpɔ, mɛnɛ kəgbo gbəcərəm, ta ŋatɔmpərɛnɛ kəcom, alɔba, ta ŋagbəncənɛ pəsam dəfi,"},{"book":"Mark","chapter":"6","verse":"9","text":"mba, pəcloku: «Nəbɛrnɛ cɔfta, ta nəbɛrnɛ səburumus mɛrəŋ."},{"book":"Mark","chapter":"6","verse":"10","text":"K'oloku ŋa sɔ: Kəlɔ nkɛ nəmbɛrɛ mɔ, nəyi ki disrɛ haŋ nəyɛfɛ kəfo kaŋkɔ."},{"book":"Mark","chapter":"6","verse":"11","text":"Kɔ tɔyɔnɛ kəfo kəlɔma afum ŋawosɛ fɛ kəbaŋ nu, ŋawosɛ fɛ kəcəŋkəl nu, kɔ nənde kəcyɛfɛ di-ɛ, nəkoŋ kəfəl ka wɛcək wonu, ti tendeyɔnɛ ŋa sede a ŋanabaŋ fɛ su.»"},{"book":"Mark","chapter":"6","verse":"12","text":"Kɔ acɛpsɛ ɔn ŋaŋkɔ, ŋaccam ntɛ tɔŋsɔŋɛ ŋaŋsəkpər bəkəc, ŋaŋlomp."},{"book":"Mark","chapter":"6","verse":"13","text":"Kɔ ŋambɛləs yɔŋk yɛlɛc yɛlarəm, ŋacsop acuy alarəm moro, ŋactaməs ŋa."},{"book":"Mark","chapter":"6","verse":"14","text":"Kɔ wəbɛ wəka atɔf Herodu ene pacloku teta Yesu, bawo tewe tɔn tɛnasam, pacloku: «Saŋ, wəkɔ ɛncgbət dəromun teta Kanu mɔ, ɔfɔtɛ afi dacɔ, it'ɔyɔnɛ fənɔntər fəyɔnɛ mes mɛwɛy-wɛy.»"},{"book":"Mark","chapter":"6","verse":"15","text":"Alɔma ŋacloku: «Eli ɔfɔ,» alɔma ŋacloku sɔ: «Sayibɛ sɔ, nsɛ səwurɛnɛ sayibɛ sa tɛm tokur aŋa mɔ.»"},{"book":"Mark","chapter":"6","verse":"16","text":"Mba ntɛ Herodu ene mes mamɔkɔ mɔ, k'oloku: «Saŋ nwɛ inasom k'aŋgbinti domp mɔ, nkɔn ɔfɔtɛ afi dacɔ!»"},{"book":"Mark","chapter":"6","verse":"17","text":"Herodu yati ɛnasom afum, ŋasumpər Saŋ ŋakot kɔ gbekce kɔ ŋambɛr kɔ dəbili teta Herodiyad wəran ka wɛnc Filip, nwɛ Herodu ɛnabaŋər kɔ pənɛncɛ mɔ."},{"book":"Mark","chapter":"6","verse":"18","text":"Saŋ oncloku Herodu: «Sariyɛ səmɔn'am kənɛncɛ wəran ka wɛnc əm.»"},{"book":"Mark","chapter":"6","verse":"19","text":"Herodiyad ɛnater Saŋ pəfaŋ kədif kɔ, mba ɛnctam fɛ,"},{"book":"Mark","chapter":"6","verse":"20","text":"bawo Herodu ɔncsɔŋ Saŋ pəlel, pəcərɛ sɔ a wərkun wəlompu Saŋ ɔyɔnɛ, pəsɔk sɔ, Herodu ɛnckɛkəs kɔ. Kɔ Herodu endecəŋkəl Saŋ-ɛ, pəncyi kɔ yamayama, mba kəcəŋkəl kɔn kəncbɔt kɔ."},{"book":"Mark","chapter":"6","verse":"21","text":"Kɔ dɔsɔk dende dɛbəp ndɛ Herodu ɛnaboc kəsata ka teren toluksər ta kəkom kɔn mɔ, k'ewe asəŋkɛnɛ ɔn dɛbɛ, abɛ asɔdar, k'abeki a Kalile kəkɔ di yeri."},{"book":"Mark","chapter":"6","verse":"22","text":"Kɔ wan kɔn wəran Herodiyad ɛmbɛrɛ k'empisɛ, k'ɔmbɔt Herodu kɔ abɛ akɔ ŋanayi di mɔ. Kɔ Herodu oloku wəyecəra: «Məwer im paka mpɛ o mpɛ məfaŋ mɔ, isɔŋ əm pi.»"},{"book":"Mark","chapter":"6","verse":"23","text":"K'ɛndɛrmɛ kɔ toloku ntɛ: «Mpɛ məŋwer im mɔ, iŋsɔŋ əm pi, ali pɔyɔnɛ dɛbɛ dem kəsək kin.»"},{"book":"Mark","chapter":"6","verse":"24","text":"Kɔ wan wəran owur k'ɔŋkɔ pəyif kɛrɛ: «Ak'iŋkɔwer kɔ-ɛ?» Kɔ kɛrɛ oloku kɔ: «Domp da Saŋ Batis.»"},{"book":"Mark","chapter":"6","verse":"25","text":"Kɔ wan wəran ɛmbɛlkər kəluksərnɛ nde wəbɛ eyi mɔ pəkɔwer kɔ: «Ifaŋ a məsɔŋ im gbəncana bambɛ apəlet disrɛ domp da Saŋ Batis.»"},{"book":"Mark","chapter":"6","verse":"26","text":"K'abɔc ŋɛmbɛrɛ Herodu, mba teta kədɛrəm kɔn kɔ akɔ ŋanayi di mɔ, ɛnafaŋ fɛ kəgbɛkəl kədɛrəm kɔn."},{"book":"Mark","chapter":"6","verse":"27","text":"Kɔ wəbɛ osom gbəncana babɔkɔ wəsɔdar a pəkɛrɛ kɔ domp da Saŋ. Kɔ wəsɔdar ɔŋkɔ pəgbinti Saŋ domp dəbili."},{"book":"Mark","chapter":"6","verse":"28","text":"K'aŋkɛrɛ domp da Saŋ depəlet. Kɔ Herodu ɔsɔŋ di wəyecəra, kɔ nkɔn ɔsɔŋ di kɛrɛ."},{"book":"Mark","chapter":"6","verse":"29","text":"Ntɛ acɛpsɛ a Saŋ Batis ŋane ti mɔ, kɔ ŋander ŋalɛk kəbel kɔn kɔ ŋawup."},{"book":"Mark","chapter":"6","verse":"30","text":"Kɔ asom ŋaloŋkanɛ Yesu kəsək, kɔ ŋalɔmər kɔ tɔkɔ ŋanayɔ kɔ tɔkɔ ŋanatəksɛ mɔ fəp."},{"book":"Mark","chapter":"6","verse":"31","text":"Kɔ Yesu oloku ŋa: «Nəder nnɔ kəsək, nnɔ kəfo kəyer-yer, nəŋesəm pəpic.» Bawo afum alarəm ŋancder ŋaclukus, ŋanayɔ fɛ tɛm tedi yeri yati."},{"book":"Mark","chapter":"6","verse":"32","text":"Kɔ ŋambɛrɛ debil kəkɔ kəsək ka nde kəfo kəyer-yer."},{"book":"Mark","chapter":"6","verse":"33","text":"Kɔ afum alarəm ŋanəŋk ŋa ntɛ ŋanckɔ mɔ, kɔ ŋanɛpəl ŋa. Kɔ afum a sədare səcəsək ŋayɛksɛ sɔ kəkɔgbintərnɛ ŋa."},{"book":"Mark","chapter":"6","verse":"34","text":"Ntɛ Yesu ontor debil mɔ, k'ɛnəŋk kənay ka afum alarəm, k'ɔyɔnɛ ŋa nɔnɔfɔr, bawo ŋanayi pəmɔ ntɛ ŋkesiya yɔntɔyɔ wəkɛk mɔ, k'ɛyɛfɛ kətəksɛ ŋa mes mɛlarəm."},{"book":"Mark","chapter":"6","verse":"35","text":"Ntɛ dec dɛncləpɛ mɔ, kɔ acɛpsɛ ɔn ŋander ŋaloku kɔ: «Kəfo kaŋkɛ kəyɔ yer-yer, dec deyi kələp,"},{"book":"Mark","chapter":"6","verse":"36","text":"məloku ŋa ŋakɔ ŋatɛn yeri, ntɛ tɔŋsɔŋɛ ŋakɔ ŋawayɛnɛ yeri dəmadare mɛfɛt mɛfɛt, kɔ sədare səcəsək mɔ.»"},{"book":"Mark","chapter":"6","verse":"37","text":"Mba kɔ Yesu oloku ŋa: «Nəsɔŋ ŋa nənasərka yeri.» Kɔ acɛpsɛ ŋaloku kɔ: «Ntɛ məfaŋ mɔ səkɔ səwayɛ afum akaŋɛ fəp yeri pəsam mpɛ pɛmbəp gbəleŋ masar mɛrəŋ mɔ?»"},{"book":"Mark","chapter":"6","verse":"38","text":"Kɔ Yesu eyif ŋa: «Cəcom cəke cɔ nəyɔ-ɛ? Nəkɔ nəmɔmən.» Ntɛ ŋaŋkɔ ŋamɔmən mɔ, kɔ ŋaloku Yesu: «Cəcom kəcamət kɔ lop mɛrəŋ.»"},{"book":"Mark","chapter":"6","verse":"39","text":"Kɔ Yesu oloku acɛpsɛ ɔn ŋadəs afum cəgba cəgba yika yobuk kəroŋ."},{"book":"Mark","chapter":"6","verse":"40","text":"Kɔ ŋandəs afum cəgba ca tasar tin (100) kɔ cəgba ca wəco kəcamət (50)."},{"book":"Mark","chapter":"6","verse":"41","text":"Kɔ Yesu ɛlɛk cəcom ncɛ kəcamət kɔ lop nyɛ mɛrəŋ, k'eyekti fɔr darenc, k'eyif Kanu barka. K'entepi cəcom k'ɛyɛfɛ ci kəsɔŋəs acɛpsɛ ɔn, ŋayerəs ci afum. K'eyer sɔ lop yayɔkɔ afum fəp."},{"book":"Mark","chapter":"6","verse":"42","text":"Kɔ fəp fəndi yeri kɔ ŋanɛmbərɛ,"},{"book":"Mark","chapter":"6","verse":"43","text":"k'aluksɛ yeri cəcom kɔ lop yɛlpəs cəfala ncɛ wəco kɔ mɛrəŋ."},{"book":"Mark","chapter":"6","verse":"44","text":"Arkun aŋɛ ŋanasɔm cəcom cacɔkɔ mɔ, ŋanabəp afum wul kəcamət (5.000)."},{"book":"Mark","chapter":"6","verse":"45","text":"Ntɛ tencepər mɔ, kɔ Yesu ɔncɔŋəs acɛpsɛ ɔn a ŋabɛrɛ debil ŋayi kɔ kiriŋ kəkɔ ka mokuru mɔkɔ, ntende Bɛtsayida, nkɔn pəcgbəcɛnɛ kəloku kənay ka afum kəlukus ndaraŋan."},{"book":"Mark","chapter":"6","verse":"46","text":"K'elembərnɛ ŋa kəkɔsali nde tɔrɔ kəroŋ."},{"book":"Mark","chapter":"6","verse":"47","text":"Ntɛ dɔfɔy dɛmbəp mɔ, abil ŋeyi kəba dacɔ, nkɔn sona pəyi dəntɔf."},{"book":"Mark","chapter":"6","verse":"48","text":"Kɔ Yesu ɛnəŋk tɔkɔ pənacuca acɛpsɛ ɔn kəŋas mɔ, bawo afef ŋɔ ŋancgbofnɛ, pibi pɔbɔlɛ k'ender nnɔ ŋayi mɔ pəckɔt kəba kəroŋ kəkɔcepər ŋa."},{"book":"Mark","chapter":"6","verse":"49","text":"Ntɛ acɛpsɛ ɔn ŋanəŋk kɔ pəckɔt kəba kəroŋ mɔ, kɔ ŋafɔtɔ a tubɛri tɔ, kɔ ŋaŋkulɛ-kulɛ,"},{"book":"Mark","chapter":"6","verse":"50","text":"bawo fəp faŋan ŋancnəŋk kɔ, kɔ kənesɛ kəyi ŋa. Mba gbəncana babɔkɔ kɔ Yesu olok-lokər ŋa, pəcloku: «Nəbəknɛ! In'ɔfɔ, ta nənesɛ!»"},{"book":"Mark","chapter":"6","verse":"51","text":"Kɔ Yesu ɛmbɛrɛ debil kɔ afef ŋɛsak kəwur. Kɔ cusu cəwos ŋa."},{"book":"Mark","chapter":"6","verse":"52","text":"Bawo acɛpsɛ ɔn ŋanacərɛ fɛ ntɛ o ntɛ teta cəcom, pənasɔk fɛ ŋa anɔ Yesu ɔfɔ-ɛ."},{"book":"Mark","chapter":"6","verse":"53","text":"Ntɛ ŋalip kəcali kəba kɔ acɛpsɛ ɔn mɔ, kɔ ŋambəp Kenesarɛt kɔ ŋaŋkot di abil."},{"book":"Mark","chapter":"6","verse":"54","text":"Ŋandetor debil k'anɛpəl Yesu,"},{"book":"Mark","chapter":"6","verse":"55","text":"kɔ afum a atɔf ŋaŋɔkɔ fəp ŋayɛksɛ kəder, ŋackɛrɛ acuy dəsəpoko nnɔ o nnɔ ancne a Yesu eyi mɔ."},{"book":"Mark","chapter":"6","verse":"56","text":"Nnɔ o nnɔ ɛncbɛrɛ mɔ, pəyɔnɛ tadare kɔ pəyɔnɛ fɛ ti dare dɔpɔŋ, kɔ pəyɔnɛ fɛ ti dəkulum, ancboc acuy abaŋka ŋɔpɔŋ, paclɛtsɛnɛ Yesu kəwosɛ acuy ŋagbuŋɛnɛ ali dobol da burumus bɔn. Acuy aŋɛ o aŋɛ ŋancgbuŋɛnɛ di mɔ, ŋanctamnɛ."}]}