{"data":[{"book":"1 K'orontos","chapter":"6","verse":"1","text":"Ititsere iko bí eshu amantsonton b́ fayeyal b́ keewman amantsuwots angshon bísh bo s'iiletwok'o b́ k'aloniyere s'amiyosh Ik' ash woteraw angshiruwots shinats daamosh ááweya b́ shúk'eti?"},{"book":"1 K'orontos","chapter":"6","verse":"2","text":"Ik' ashuwots datsatsi ashaats bo angshituwok'o danatsteya? eshe, datsanatse angshiruwots it wotor keew muk'anats angshosh maawituteya?"},{"book":"1 K'orontos","chapter":"6","verse":"3","text":"Melakiwotsats dab it angshitwok'o danatsteya? eshe, datsanatsi keewwotsats bogshde aawuk'oneya angsho nomaawiti?"},{"book":"1 K'orontos","chapter":"6","verse":"4","text":"Eshe it took tookon it fayeyal krstyaniwots ik mabariyoniyere úratsi gac'ets ashuwots shinats bokeew man aawuk'oneya it t'intsituteya?"},{"book":"1 K'orontos","chapter":"6","verse":"5","text":"Hano tíetir it jitsituwok'owa etaatniye, wotowa ére eshuwotsitsere angsh falitu dants eenasho datseyalkeya?"},{"book":"1 K'orontos","chapter":"6","verse":"6","text":"Eshe, ik krstiyaniyo k'osh krstiyaniyo s'amir Ik' ashwoterawwotsok angshi moots daamo geyiyituwa?"},{"book":"1 K'orontos","chapter":"6","verse":"7","text":"Eshe it took tookon s'amiyeyar mooshewo b́tookon itsh it took keetiye, maniyere iti dadewo k'aneratsa? mank'o iti dirshewo k'aneratsa?"},{"book":"1 K'orontos","chapter":"6","verse":"8","text":"Itmó it eshuwotsi wotts krstiyaaniwotsnoor dadaat itdirshiri."},{"book":"1 K'orontos","chapter":"6","verse":"9","text":"Eshe weergondetswots Ik'i mengsto bonaarawok'o danftooshna? Keewhan jangatsno daand k'ayere, gusiyetswots, wee woteraw Ik'o ik'iruwots, wee gobetsuwots, wee gad'ayirwots,"},{"book":"1 K'orontos","chapter":"6","verse":"10","text":"Wee úmp'etswots, wee jaaletswots, wee máshetsuwots, wee ash shúúts t'afifuwots, wee biik'tswots Ik'i mengsto naaratsno."},{"book":"1 K'orontos","chapter":"6","verse":"11","text":"Ititsnor ik ikuwots mank'o itne b́teshi, andmó Doonzo Iyesus Krstos shútsonat noko Izar Izewer shayiron morrotse mash bazrte, Ik'osh gaalets S'ayin ashuwotsi wotat, kááwerte."},{"book":"1 K'orontos","chapter":"6","verse":"12","text":"«Jam keewo taash baziyeratse,» ernmó jamkeewo taash t'ak'amituwe etaliye, jam keewo taash baziyeratse, wotowa ére keew jamosh guuts wotarr kéweratse,"},{"book":"1 K'orontos","chapter":"6","verse":"13","text":"«Misho maac'osha, maac'onwere mishooshe,» bere Ik'o, mishonowere, maac'onowere t'afituwe, ernmó no atso Doonzo Iyesussh, Doonzo Iyesuswere no atsosh b́wottsotse noatso widosh wosho geyiratse."},{"book":"1 K'orontos","chapter":"6","verse":"14","text":"Ik'o Doonzo Iyesusi k'irotse tuuzre, nonowere bíangon k'irotse tuuzituwe."},{"book":"1 K'orontos","chapter":"6","verse":"15","text":"It atso Krstos atsi k'at' b́ wottsok'o danatsteya? Eshe Krstos aatsi kayo de'er gobets maatsu aatsi kayo b́ wotituwok'o wosho taash geyifa? B́ jamon woteratse!"},{"book":"1 K'orontos","chapter":"6","verse":"16","text":"6:16 Aze. 2:24  Máátsok gobo amr binton k'etuwo bínton ik atso bo wotituwok'o danatsteya? «Gituwots ik atse bo wotiti» ett guut'ere."},{"book":"1 K'orontos","chapter":"6","verse":"17","text":"Doonzo Iyesusnton ik wotit ashonmó bínton shayiron ik wotituwe."},{"book":"1 K'orontos","chapter":"6","verse":"18","text":"Mansh widatse wokoore, asho b́finiru k'osh morr jamo b́took atsoniyere okoone b́ finiri wid amiru ashonmó b́ took aatsatse morro b́finiri,"},{"book":"1 K'orontos","chapter":"6","verse":"19","text":"6:19 1 K'or. 3:16; 2 K'or. 6:16  It atso Ik'oke it dek'tsonat ititse beyiru S'ayin shayirosh Ik' maa b́ wotok'o danatsteya? Eshe it Ik'k itna bako it tokik itnaliye."},{"book":"1 K'orontos","chapter":"6","verse":"20","text":"Bíwere itn k'awuntson keewere, mansh it aatson Ik'o mangiwere."}]}