{"data":[{"book":"Xɔrɔyana","chapter":"21","verse":"1","text":"“I sariyani itoe nan yɛbama e xa."},{"book":"Xɔrɔyana","chapter":"21","verse":"2","text":"Xa i Heburu konyina nde sara, a walima nɛn ɲɛɛ sennin. Koni ɲɛɛ soloferedeni, a xɔrɔyama nɛn, a mi sese fima."},{"book":"Xɔrɔyana","chapter":"21","verse":"3","text":"Xa a kedenna nan soxi i konni, a kedenna nan sigama. Xa ɲaxanla yi a yii a so waxatini, e nun a ɲaxanla yi siga."},{"book":"Xɔrɔyana","chapter":"21","verse":"4","text":"Xa a kanna nan ɲaxanla so a yii, xa a bata dii xɛmɛne bari hanma dii tɛmɛne, a kanna nan gbee a ɲaxanla nun a diine ra. A kedenna yi siga."},{"book":"Xɔrɔyana","chapter":"21","verse":"5","text":"Xa konyina a fala, a naxa, ‘N kanna rafan n ma, e nun n ma ɲaxanla nun n ma diine, n mi waxi xɔrɔya feni,’"},{"book":"Xɔrɔyana","chapter":"21","verse":"6","text":"nayi a kanna xa a xali Alaa kitisane yɛtagi. A yi a maso dɛɛn na hanma sɛnbɛtɛnna. A kanna yi a tunla sɔxɔn wuren na. Konyin yi lu a wanla ra tolon!”"},{"book":"Xɔrɔyana","chapter":"21","verse":"7","text":"“Xa muxuna nde a dii tɛmɛn mati alo konyina, a mi xɔrɔyama alo konyi xɛmɛne."},{"book":"Xɔrɔyana","chapter":"21","verse":"8","text":"Xa a raɲaxu a kanna ma, naxan yi waxi a tongo feni a ɲaxanla ra, a kanna xa tin a baba xa a xunba. A kanna nama a yanfa, a a mati xɔɲɛne ma."},{"book":"Xɔrɔyana","chapter":"21","verse":"9","text":"Xa a fixi a dii xɛmɛn nan ma a ɲaxanla ra, a kanna a suxuma nɛn alo a gbee dii tɛmɛne."},{"book":"Xɔrɔyana","chapter":"21","verse":"10","text":"Xa a ɲaxalan gbɛtɛ tongo, a nama sese ba a singe ra xiina donseen na, hanma a dugin na, hanma xɛmɛ taa sariyana."},{"book":"Xɔrɔyana","chapter":"21","verse":"11","text":"Xa a mi na fe saxanne liga a xa, a nɔɛ sigɛ nɛn, a mi gbeti yo fi.”"},{"book":"Xɔrɔyana","chapter":"21","verse":"12","text":"“Naxan na muxuna nde bɔnbɔ, a a faxa, ɛ xa na kanna faxa."},{"book":"Xɔrɔyana","chapter":"21","verse":"13","text":"Xa a mi yi kataxi a faxa feen na, koni Ala yi a ragidi na kiini, a xa a gi han n yiren naxan yitɛ i ra a nɔɛ luyɛ dɛnaxan yi."},{"book":"Xɔrɔyana","chapter":"21","verse":"14","text":"Koni xa muxuna nde a boden faxa feni tɔn a yi a faxa, hali a sa a singan n ma saraxa ganden na, ɛ xa a ba na, ɛ yi a faxa.”"},{"book":"Xɔrɔyana","chapter":"21","verse":"15","text":"“Naxan na a baba bɔnbɔ hanma a nga, ɛ xa na kanna faxa.”"},{"book":"Xɔrɔyana","chapter":"21","verse":"16","text":"“Naxan na muxuna nde suxu, a sa a mati hanma muxune yi a to a yii, ɛ xa na kanna faxa.”"},{"book":"Xɔrɔyana","chapter":"21","verse":"17","text":"“Naxan na a baba danga hanma a nga, ɛ xa na kanna faxa.”"},{"book":"Xɔrɔyana","chapter":"21","verse":"18","text":"“Xa muxune yɛngɛ, keden yi gɛmɛn sin a boden ma hanma walisena nde, a mi a faxa, koni a yi a rasa,"},{"book":"Xɔrɔyana","chapter":"21","verse":"19","text":"nayi naxan bɔnbɔn tixi, na mi ɲaxankatama xa boden keli, a yi a masiga ti dunganna ra. Koni a xa a walitareya yikalan saren fi. A yi a dandan han a yi yalan.”"},{"book":"Xɔrɔyana","chapter":"21","verse":"20","text":"“Xa muxuna nde a konyi xɛmɛn hanma a konyi gilɛn bɔnbɔ wudin na, konyin yi faxa a yii, a kanna hakɛn saranma a ra nɛn."},{"book":"Xɔrɔyana","chapter":"21","verse":"21","text":"Koni xa a konyin bata keli xii keden hanma firin na xanbi ra, a kanna hakɛn mi fa saranma a ra. A bata a yɛtɛ nan bɔnɔ.”"},{"book":"Xɔrɔyana","chapter":"21","verse":"22","text":"“Xa muxune yɛngɛ, e ɲaxalan fudikanna li, a diin bari benun a waxatin xa a li, koni fe ɲaxi gbɛtɛ mi bira ayi, nayi na ɲaxanla xɛmɛn na seen naxan maxɔdin, kitisane na tin naxan ma, fe kalan xa na fi."},{"book":"Xɔrɔyana","chapter":"21","verse":"23","text":"Koni xa ɲaxanla maxɔlɔxi, niin ɲɔxɔn xa fi niin na,"},{"book":"Xɔrɔyana","chapter":"21","verse":"24","text":"yɛɛn yi ɲɔxɔ yɛɛn na, ɲinna yi ɲɔxɔ ɲinna ra, yiin yi ɲɔxɔ yiin na, sanna yi ɲɔxɔ sanna ra,"},{"book":"Xɔrɔyana","chapter":"21","verse":"25","text":"ganna yi ɲɔxɔ ganna ra, maxɔlɔn yi ɲɔxɔ maxɔlɔn na, bɔnbɔn yi ɲɔxɔ bɔnbɔn na.”"},{"book":"Xɔrɔyana","chapter":"21","verse":"26","text":"“Xa muxuna nde a konyi xɛmɛn hanma a konyi gilɛn yɛɛn garin, a yi a kala, a xɔrɔyama nɛn a yɛɛn saren na."},{"book":"Xɔrɔyana","chapter":"21","verse":"27","text":"Xa a konyi xɛmɛna hanma a konyi gilɛn ɲin keden gira, a xɔrɔyama nɛn a ɲinna saren na.”"},{"book":"Xɔrɔyana","chapter":"21","verse":"28","text":"“Xa ɲingena nde xɛmɛna hanma ɲaxanla sɔxɔn a fenna ra, a yi faxa, ɲingen magɔlɔnma nɛn han a faxa, a suben nama don. Koni ɲinge kanna hakɛn mi saranma a ra."},{"book":"Xɔrɔyana","chapter":"21","verse":"29","text":"Koni xa ɲingen dari feen nan yi a ra, a kanna bata yi rakolon, koni a mi a xidi, ɲingen yi xɛmɛn hanma ɲaxanla faxa, nayi ɲingen magɔlɔnma nɛn, ɛ yi a kanna fan faxa."},{"book":"Xɔrɔyana","chapter":"21","verse":"30","text":"Koni, xa muxune tinxi a ma, ɲinge kanna xa a niin xunbaan fi, e na naxan yo maxɔdin."},{"book":"Xɔrɔyana","chapter":"21","verse":"31","text":"Sariya keden mɔn sama xa ɲingen bata banxulanna hanma sungutunna faxa."},{"book":"Xɔrɔyana","chapter":"21","verse":"32","text":"Koni xa ɲingen bata konyi xɛmɛn hanma konyi gilɛn faxa, ɲinge kanna xa gbeti gbanan tonge saxan nan so konyi kanna yii, ɲingen yi magɔlɔn.”"},{"book":"Xɔrɔyana","chapter":"21","verse":"33","text":"“Xa muxuna nde xɔɲinna dɛ raba, hanma a nde ge, a mi a dɛ ragali, xa ɲingena nde bira na ra hanma sofanla,"},{"book":"Xɔrɔyana","chapter":"21","verse":"34","text":"xɔɲin kanna xa ɲingen saren fi, a ɲinge faxaxin tongo.”"},{"book":"Xɔrɔyana","chapter":"21","verse":"35","text":"“Xa muxu ɲingen ɲinge gbɛtɛ sɔxɔn, a yi faxa, e xa ɲinge ɲɛɲɛn mati e a saren taxun, e ɲinge faxaxin fan taxun."},{"book":"Xɔrɔyana","chapter":"21","verse":"36","text":"Koni xa a kolonxi a a ɲingen dari feen nan yi a ra, a kanna mi a xidi, na kanna xa ɲingen ɲɔxɔn fi ɲingen na, a ɲinge faxaxin tongo a gbeen na.”"},{"book":"Xɔrɔyana","chapter":"21","verse":"37","text":"“Xa muxuna nde ɲingen muɲa hanma yɛxɛɛna, a a kɔɛ raxaba hanma a a mati, a ɲinge suulun nan fima ɲingen ɲɔxɔn na, a yɛxɛɛ naanin fi yɛxɛɛn ɲɔxɔn na.”"}]}