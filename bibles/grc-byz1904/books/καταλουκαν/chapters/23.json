{"data":[{"book":"ΚΑΤΑ ΛΟΥΚΑΝ","chapter":"23","verse":"1","text":"Καὶ ἀναστὰν ἅπαν τὸ πλῆθος αὐτῶν ἤγαγον αὐτὸν ἐπὶ τὸν Πιλᾶτον."},{"book":"ΚΑΤΑ ΛΟΥΚΑΝ","chapter":"23","verse":"2","text":"ἤρξαντο δὲ κατηγορεῖν αὐτοῦ λέγοντες· τοῦτον εὕρομεν διαστρέφοντα τὸ ἔθνος καὶ κωλύοντα Καίσαρι φόρους διδόναι, λέγοντα ἑαυτὸν Χριστὸν βασιλέα εἶναι."},{"book":"ΚΑΤΑ ΛΟΥΚΑΝ","chapter":"23","verse":"3","text":"ὁ δὲ Πιλᾶτος ἐπηρώτησεν αὐτὸν λέγων· σὺ εἶ ὁ βασιλεὺς τῶν Ἰουδαίων; ὁ δὲ ἀποκριθεὶς αὐτῷ ἔφη· σὺ λέγεις."},{"book":"ΚΑΤΑ ΛΟΥΚΑΝ","chapter":"23","verse":"4","text":"ὁ δὲ Πιλᾶτος εἶπε πρὸς τοὺς ἀρχιερεῖς καὶ τοὺς ὄχλους ὅτι οὐδὲν εὑρίσκω αἴτιον ἐν τῷ ἀνθρώπῳ τούτῳ."},{"book":"ΚΑΤΑ ΛΟΥΚΑΝ","chapter":"23","verse":"5","text":"οἱ δὲ ἐπίσχυον λέγοντες ὅτι ἀνασείει τὸν λαὸν διδάσκων καθ᾽ ὅλης τῆς Ἰουδαίας, ἀρξάμενος ἀπὸ τῆς Γαλιλαίας ἕως ὧδε."},{"book":"ΚΑΤΑ ΛΟΥΚΑΝ","chapter":"23","verse":"6","text":"Πιλᾶτος δὲ ἀκούσας Γαλιλαίαν ἐπηρώτησεν εἰ ὁ ἄνθρωπος Γαλιλαῖός ἐστι,"},{"book":"ΚΑΤΑ ΛΟΥΚΑΝ","chapter":"23","verse":"7","text":"καὶ ἐπιγνοὺς ὅτι ἐκ τῆς ἐξουσίας Ἡρῴδου ἐστίν, ἀνέπεμψεν αὐτὸν πρὸς Ἡρῴδην, ὄντα καὶ αὐτὸν ἐν Ἱεροσολύμοις ἐν ταύταις ταῖς ἡμέραις."},{"book":"ΚΑΤΑ ΛΟΥΚΑΝ","chapter":"23","verse":"8","text":"ὁ δὲ Ἡρῴδης ἰδὼν τὸν Ἰησοῦν ἐχάρη λίαν· ἦν γὰρ ἐξ ἱκανοῦ θέλων ἰδεῖν αὐτὸν διὰ τὸ ἀκούειν αὐτὸν πολλὰ περὶ αὐτοῦ, καὶ ἤλπιζέ τι σημεῖον ἰδεῖν ὑπ᾽ αὐτοῦ γινόμενον."},{"book":"ΚΑΤΑ ΛΟΥΚΑΝ","chapter":"23","verse":"9","text":"ἐπηρώτα δὲ αὐτὸν ἐν λόγοις ἱκανοῖς· αὐτὸς δὲ οὐδὲν ἀπεκρίνατο αὐτῷ."},{"book":"ΚΑΤΑ ΛΟΥΚΑΝ","chapter":"23","verse":"10","text":"εἱστήκεισαν δὲ οἱ γραμματεῖς καὶ οἱ ἀρχιερεῖς εὐτόνως κατηγοροῦντες αὐτοῦ."},{"book":"ΚΑΤΑ ΛΟΥΚΑΝ","chapter":"23","verse":"11","text":"ἐξουθενήσας δὲ αὐτὸν ὁ Ἡρῴδης σὺν τοῖς στρατεύμασιν αὐτοῦ καὶ ἐμπαίξας, περιβαλὼν αὐτὸν ἐσθῆτα λαμπρὰν ἀνέπεμψεν αὐτὸν τῷ Πιλάτῳ."},{"book":"ΚΑΤΑ ΛΟΥΚΑΝ","chapter":"23","verse":"12","text":"ἐγένοντο δὲ φίλοι ὅ τε Ἡρῴδης καὶ ὁ Πιλᾶτος ἐν αὐτῇ τῇ ἡμέρᾳ μετ᾽ ἀλλήλων· προϋπῆρχον γὰρ ἐν ἔχθρᾳ ὄντες πρὸς ἑαυτούς."},{"book":"ΚΑΤΑ ΛΟΥΚΑΝ","chapter":"23","verse":"13","text":"Πιλᾶτος δὲ συγκαλεσάμενος τοὺς ἀρχιερεῖς καὶ τοὺς ἄρχοντας καὶ τὸν λαὸν"},{"book":"ΚΑΤΑ ΛΟΥΚΑΝ","chapter":"23","verse":"14","text":"εἶπε πρὸς αὐτούς· προσηνέγκατέ μοι τὸν ἄνθρωπον τοῦτον ὡς ἀποστρέφοντα τὸν λαόν, καὶ ἰδοὺ ἐγὼ ἐνώπιον ὑμῶν ἀνακρίνας οὐδὲν εὗρον ἐν τῷ ἀνθρώπῳ τούτῳ αἴτιον ὧν κατηγορεῖτε κατ᾽ αὐτοῦ."},{"book":"ΚΑΤΑ ΛΟΥΚΑΝ","chapter":"23","verse":"15","text":"ἀλλ᾽ οὐδὲ Ἡρῴδης· ἀνέπεμψα γὰρ ὑμᾶς πρὸς αὐτόν· καὶ ἰδοὺ οὐδὲν ἄξιον θανάτου ἐστὶ πεπραγμένον αὐτῷ."},{"book":"ΚΑΤΑ ΛΟΥΚΑΝ","chapter":"23","verse":"16","text":"παιδεύσας οὖν αὐτὸν ἀπολύσω."},{"book":"ΚΑΤΑ ΛΟΥΚΑΝ","chapter":"23","verse":"17","text":"ἀνάγκην δὲ εἶχεν ἀπολύειν αὐτοῖς κατὰ ἑορτὴν ἕνα."},{"book":"ΚΑΤΑ ΛΟΥΚΑΝ","chapter":"23","verse":"18","text":"ἀνέκραξαν δὲ παμπληθεὶ λέγοντες· αἶρε τοῦτον, ἀπόλυσον δὲ ἡμῖν Βαραββᾶν·"},{"book":"ΚΑΤΑ ΛΟΥΚΑΝ","chapter":"23","verse":"19","text":"ὅστις ἦν διὰ στάσιν τινὰ γενομένην ἐν τῇ πόλει καὶ φόνον βεβλημένος εἰς τὴν φυλακήν."},{"book":"ΚΑΤΑ ΛΟΥΚΑΝ","chapter":"23","verse":"20","text":"πάλιν οὖν ὁ Πιλᾶτος προσεφώνησε, θέλων ἀπολῦσαι τὸν Ἰησοῦν."},{"book":"ΚΑΤΑ ΛΟΥΚΑΝ","chapter":"23","verse":"21","text":"οἱ δὲ ἐπεφώνουν λέγοντες· σταύρωσον σταύρωσον αὐτόν."},{"book":"ΚΑΤΑ ΛΟΥΚΑΝ","chapter":"23","verse":"22","text":"ὁ δὲ τρίτον εἶπε πρὸς αὐτούς· τί γὰρ κακὸν ἐποίησεν οὗτος; οὐδὲν ἄξιον θανάτου εὗρον ἐν αὐτῷ· παιδεύσας οὖν αὐτὸν ἀπολύσω."},{"book":"ΚΑΤΑ ΛΟΥΚΑΝ","chapter":"23","verse":"23","text":"οἱ δὲ ἐπέκειντο φωναῖς μεγάλαις αἰτούμενοι αὐτὸν σταυρωθῆναι, καὶ κατίσχυον αἱ φωναὶ αὐτῶν καὶ τῶν ἀρχιερέων."},{"book":"ΚΑΤΑ ΛΟΥΚΑΝ","chapter":"23","verse":"24","text":"ὁ δὲ Πιλᾶτος ἐπέκρινε γενέσθαι τὸ αἴτημα αὐτῶν,"},{"book":"ΚΑΤΑ ΛΟΥΚΑΝ","chapter":"23","verse":"25","text":"ἀπέλυσε δὲ αὐτοῖς τὸν Βαραββᾶν τὸν διὰ στάσιν καὶ φόνον βεβλημένον εἰς τὴν φυλακήν, ὃν ᾐτοῦντο, τὸν δὲ Ἰησοῦν παρέδωκε τῷ θελήματι αὐτῶν."},{"book":"ΚΑΤΑ ΛΟΥΚΑΝ","chapter":"23","verse":"26","text":"Καὶ ὡς ἀπήγαγον αὐτόν, ἐπιλαβόμενοι Σίμωνός τινος Κυρηναίου, ἐρχομένου ἀπ᾽ ἀγροῦ, ἐπέθηκαν αὐτῷ τὸν σταυρὸν φέρειν ὀπίσω τοῦ Ἰησοῦ."},{"book":"ΚΑΤΑ ΛΟΥΚΑΝ","chapter":"23","verse":"27","text":"ἠκολούθει δὲ αὐτῷ πολὺ πλῆθος τοῦ λαοῦ καὶ γυναικῶν, αἳ καὶ ἐκόπτοντο καὶ ἐθρήνουν αὐτόν."},{"book":"ΚΑΤΑ ΛΟΥΚΑΝ","chapter":"23","verse":"28","text":"στραφεὶς δὲ πρὸς αὐτὰς ὁ Ἰησοῦς εἶπε· θυγατέρες Ἱερουσαλήμ, μὴ κλαίετε ἐπ᾽ ἐμέ, πλὴν ἐφ᾽ ἑαυτὰς κλαίετε καὶ ἐπὶ τὰ τέκνα ὑμῶν."},{"book":"ΚΑΤΑ ΛΟΥΚΑΝ","chapter":"23","verse":"29","text":"ὅτι ἰδοὺ ἔρχονται ἡμέραι ἐν αἷς ἐροῦσι· μακάριαι αἱ στεῖραι καὶ κοιλίαι αἳ οὐκ ἐγέννησαν, καὶ μαστοὶ οἳ οὐκ ἐθήλασαν."},{"book":"ΚΑΤΑ ΛΟΥΚΑΝ","chapter":"23","verse":"30","text":"τότε ἄρξονται λέγειν τοῖς ὄρεσι, πέσετε ἐφ᾽ ἡμᾶς, καὶ τοῖς βουνοῖς, καλύψατε ἡμᾶς·"},{"book":"ΚΑΤΑ ΛΟΥΚΑΝ","chapter":"23","verse":"31","text":"ὅτι εἰ ἐν τῷ ὑγρῷ ξύλῳ ταῦτα ποιοῦσιν, ἐν τῷ ξηρῷ τί γένηται;"},{"book":"ΚΑΤΑ ΛΟΥΚΑΝ","chapter":"23","verse":"32","text":"Ἤγοντο δὲ καὶ ἕτεροι δύο κακοῦργοι σὺν αὐτῷ ἀναιρεθῆναι."},{"book":"ΚΑΤΑ ΛΟΥΚΑΝ","chapter":"23","verse":"33","text":"Καὶ ὅτε ἀπῆλθον ἐπὶ τὸν τόπον τὸν καλούμενον Κρανίον, ἐκεῖ ἐσταύρωσαν αὐτὸν καὶ τοὺς κακούργους, ὃν μὲν ἐκ δεξιῶν ὃν δὲ ἐξ ἀριστερῶν."},{"book":"ΚΑΤΑ ΛΟΥΚΑΝ","chapter":"23","verse":"34","text":"ὁ δὲ Ἰησοῦς ἔλεγε· πάτερ, ἄφες αὐτοῖς· οὐ γὰρ οἴδασι τί ποιοῦσι. διαμεριζόμενοι δὲ τὰ ἱμάτια αὐτοῦ ἔβαλλον κλῆρον."},{"book":"ΚΑΤΑ ΛΟΥΚΑΝ","chapter":"23","verse":"35","text":"καὶ εἱστήκει ὁ λαὸς θεωρῶν. ἐξεμυκτήριζον δὲ καὶ οἱ ἄρχοντες σὺν αὐτοῖς λέγοντες· ἄλλους ἔσωσε, σωσάτω ἑαυτόν, εἰ οὗτός ἐστιν ὁ Χριστὸς ὁ τοῦ Θεοῦ ἐκλεκτός."},{"book":"ΚΑΤΑ ΛΟΥΚΑΝ","chapter":"23","verse":"36","text":"ἐνέπαιζον δὲ αὐτῷ καὶ οἱ στρατιῶται προσερχόμενοι καὶ ὄξος προσφέροντες αὐτῷ"},{"book":"ΚΑΤΑ ΛΟΥΚΑΝ","chapter":"23","verse":"37","text":"καὶ λέγοντες· εἰ σὺ εἶ ὁ βασιλεὺς τῶν Ἰουδαίων, σῶσον σεαυτόν."},{"book":"ΚΑΤΑ ΛΟΥΚΑΝ","chapter":"23","verse":"38","text":"Ἦν δὲ καὶ ἐπιγραφὴ γεγραμμένη ἐπ᾽ αὐτῷ γράμμασιν Ἑλληνικοῖς καὶ Ῥωμαϊκοῖς καὶ Ἑβραϊκοῖς· οὗτός ἐστιν ὁ βασιλεὺς τῶν Ἰουδαίων."},{"book":"ΚΑΤΑ ΛΟΥΚΑΝ","chapter":"23","verse":"39","text":"Εἷς δὲ τῶν κρεμασθέντων κακούργων ἐβλασφήμει αὐτὸν λέγων· εἰ σὺ εἶ ὁ Χριστός, σῶσον σεαυτὸν καὶ ἡμᾶς."},{"book":"ΚΑΤΑ ΛΟΥΚΑΝ","chapter":"23","verse":"40","text":"ἀποκριθεὶς δὲ ὁ ἕτερος ἐπετίμα αὐτῷ λέγων· οὐδὲ φοβῇ σὺ τὸν Θεόν, ὅτι ἐν τῷ αὐτῷ κρίματι εἶ;"},{"book":"ΚΑΤΑ ΛΟΥΚΑΝ","chapter":"23","verse":"41","text":"καὶ ἡμεῖς μὲν δικαίως· ἄξια γὰρ ὧν ἐπράξαμεν ἀπολαμβάνομεν· οὗτος δὲ οὐδὲν ἄτοπον ἔπραξε."},{"book":"ΚΑΤΑ ΛΟΥΚΑΝ","chapter":"23","verse":"42","text":"καὶ ἔλεγε τῷ Ἰησοῦ· μνήσθητί μου, Κύριε, ὅταν ἔλθῃς ἐν τῇ βασιλείᾳ σου."},{"book":"ΚΑΤΑ ΛΟΥΚΑΝ","chapter":"23","verse":"43","text":"καὶ εἶπεν αὐτῷ ὁ Ἰησοῦς· ἀμὴν λέγω σοι, σήμερον μετ᾽ ἐμοῦ ἔσῃ ἐν τῷ παραδείσῳ."},{"book":"ΚΑΤΑ ΛΟΥΚΑΝ","chapter":"23","verse":"44","text":"Ἦν δὲ ὡσεὶ ὥρα ἕκτη καὶ σκότος ἐγένετο ἐφ᾽ ὅλην τὴν γῆν ἕως ὥρας ἐνάτης, τοῦ ἡλίου ἐκλείποντος,"},{"book":"ΚΑΤΑ ΛΟΥΚΑΝ","chapter":"23","verse":"45","text":"καὶ ἐσχίσθη τὸ καταπέτασμα τοῦ ναοῦ μέσον·"},{"book":"ΚΑΤΑ ΛΟΥΚΑΝ","chapter":"23","verse":"46","text":"καὶ φωνήσας φωνῇ μεγάλῃ ὁ Ἰησοῦς εἶπε· πάτερ, εἰς χεῖράς σου παρατίθεμαι τὸ πνεῦμά μου· καὶ ταῦτα εἰπὼν ἐξέπνευσεν."},{"book":"ΚΑΤΑ ΛΟΥΚΑΝ","chapter":"23","verse":"47","text":"ἰδὼν δὲ ὁ ἑκατόνταρχος τὸ γενόμενον ἐδόξασε τὸν Θεὸν λέγων· ὄντως ὁ ἄνθρωπος οὗτος δίκαιος ἦν."},{"book":"ΚΑΤΑ ΛΟΥΚΑΝ","chapter":"23","verse":"48","text":"καὶ πάντες οἱ συμπαραγενόμενοι ὄχλοι ἐπὶ τὴν θεωρίαν ταύτην, θεωροῦντες τὰ γενόμενα, τύπτοντες ἑαυτῶν τὰ στήθη ὑπέστρεφον."},{"book":"ΚΑΤΑ ΛΟΥΚΑΝ","chapter":"23","verse":"49","text":"εἱστήκεισαν δὲ πάντες οἱ γνωστοὶ αὐτοῦ ἀπὸ μακρόθεν, καὶ γυναῖκες αἱ συνακολουθήσασαι αὐτῷ ἀπὸ τῆς Γαλιλαίας, ὁρῶσαι ταῦτα."},{"book":"ΚΑΤΑ ΛΟΥΚΑΝ","chapter":"23","verse":"50","text":"Καὶ ἰδοὺ ἀνὴρ ὀνόματι Ἰωσήφ, βουλευτὴς ὑπάρχων καὶ ἀνὴρ ἀγαθὸς καὶ δίκαιος —"},{"book":"ΚΑΤΑ ΛΟΥΚΑΝ","chapter":"23","verse":"51","text":"οὗτος οὐκ ἦν συγκατατεθειμένος τῇ βουλῇ καὶ τῇ πράξει αὐτῶν — ἀπὸ Ἀριμαθαίας πόλεως τῶν Ἰουδαίων, ὃς προσεδέχετο καὶ αὐτὸς τὴν βασιλείαν τοῦ Θεοῦ,"},{"book":"ΚΑΤΑ ΛΟΥΚΑΝ","chapter":"23","verse":"52","text":"οὗτος προσελθὼν τῷ Πιλάτῳ ᾐτήσατο τὸ σῶμα τοῦ Ἰησοῦ,"},{"book":"ΚΑΤΑ ΛΟΥΚΑΝ","chapter":"23","verse":"53","text":"καὶ καθελὼν αὐτὸ ἐνετύλιξε σινδόνι καὶ ἔθηκεν αὐτὸ ἐν μνήματι λαξευτῷ, οὗ οὐκ ἦν οὐδεὶς οὐδέπω κείμενος·"},{"book":"ΚΑΤΑ ΛΟΥΚΑΝ","chapter":"23","verse":"54","text":"καὶ ἡμέρα ἦν παρασκευή, σάββατον ἐπέφωσκε."},{"book":"ΚΑΤΑ ΛΟΥΚΑΝ","chapter":"23","verse":"55","text":"Κατακολουθήσασαι δὲ αἱ γυναῖκες, αἵτινες ἦσαν συνεληλυθυῖαι αὐτῷ ἐκ τῆς Γαλιλαίας, ἐθεάσαντο τὸ μνημεῖον καὶ ὡς ἐτέθη τὸ σῶμα αὐτοῦ,"},{"book":"ΚΑΤΑ ΛΟΥΚΑΝ","chapter":"23","verse":"56","text":"ὑποστρέψασαι δὲ ἡτοίμασαν ἀρώματα καὶ μύρα. καὶ τὸ μὲν σάββατον ἡσύχασαν κατὰ τὴν ἐντολήν."}]}