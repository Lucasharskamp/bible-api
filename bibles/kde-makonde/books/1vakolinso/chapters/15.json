{"data":[{"book":"1 Vakolinso","chapter":"15","verse":"1","text":"Hambi mmakukulupila avangu, ngùlembela ninkumbusange àlalá Malove Lambone laninnyubilidile, na mwenu nkulapwechela na kulakulupila mwalehu."},{"book":"1 Vakolinso","chapter":"15","verse":"2","text":"Na kwa kupitila Malove anelo Lambone mwenu mùnapohwa ikàva mùnahweneha kulakamuliha. Henga ikànave uchocho, bahi múkulupidile chihi bule."},{"book":"1 Vakolinso","chapter":"15","verse":"3","text":"Kwa kuva, nangu nímwing'ile mwenu mahundo la muhimu kupunda lammalele, lannapwechedile nimwene kuhaloka kwa vanu vanji kuva, Kilisto ánihwa kwajili ya disambi dyetu malinga chilahaula Malemba Lanaswe,"},{"book":"1 Vakolinso","chapter":"15","verse":"4","text":"na kuva, ánisikwa, na nniduva lya tatu nkufufuliwa, malinga chilahaula Malemba Lanaswe,"},{"book":"1 Vakolinso","chapter":"15","verse":"5","text":"na kuva, ánililanguja kwa Petulo, koka nkunalilanguja kwa avala vakuhundwa kumi na mbili."},{"book":"1 Vakolinso","chapter":"15","verse":"6","text":"Na bada ya anelo, nkunalilanguja kwa vakúkulupila avetu vanapundile myatano kwa mwanda umo. Na vanu vohe muanevo vàvele chihi nkulama, henga vanji kadiki vànihwa."},{"book":"1 Vakolinso","chapter":"15","verse":"7","text":"Na bada ya anelo, nkunalilanguja kwa Yakobo, koka nkunalilanguja kwa mitume vammalele."},{"book":"1 Vakolinso","chapter":"15","verse":"8","text":"Pamalidile kulilanguja kwa vanu anevo, nkunalilanguja kwang'une, nangu ńnavele muchi mwana avelekwejîje kabla myedi yake ikànambihwika."},{"book":"1 Vakolinso","chapter":"15","verse":"9","text":"Kwa kuva, mitume vammalele nni va muhimu namene kupunda nangu, na wala nikálembelewa kuchemwa ntume, ing'anya ńnivalagiha vanu va Nnungu vankulupîla Yesu."},{"book":"1 Vakolinso","chapter":"15","verse":"10","text":"Henga kwa inema yanga Nnungu, nangu nni ntume vino, na inema yake kwang'une ikánavele chihi chinu chikee na mana. Nangu ngùkodile madengo kupunda vammalele, na wala nikee nangu, ila nni inema yanga Nnungu ikôla madengo pamo na nangu."},{"book":"1 Vakolinso","chapter":"15","verse":"11","text":"Bahi ikàva ngùhubili nangu au vanang'o, tuvammalele tùhubili chihi ujumbe uumo, na mwenu mùniukulupila."},{"book":"1 Vakolinso","chapter":"15","verse":"12","text":"Hambi ikàva tùhubili kuva, Kilisto ánifufuliwa kuhaloka kwa vanu vahwîle, ing'anya ntwani vanu vanji mmwenu vàhaula kuva, nanga ufufulo wa vanu vahwîle?"},{"book":"1 Vakolinso","chapter":"15","verse":"13","text":"Bahi ikàva nanga ufufulo wa vanu vahwîle, bahi ata Kilisto nanang'e nanga pafufuliwije,"},{"book":"1 Vakolinso","chapter":"15","verse":"14","text":"na ikàva Kilisto nanga pafufuliwije, bahi mahubili letu lakávele na mana na ing'ulupa yetu ikee mana."},{"book":"1 Vakolinso","chapter":"15","verse":"15","text":"Pamo na anelo, hwetu twònekana kuva tumasaidi tuvakulambila kumwamba Nnungu, kwa kuva tùnashuhudila kuva Nnungu áninfufula Kilisto kuhaloka kwa vanu vahwîle. Henga ikàva muhiu kuva vanu vahwîle vakáfufuliwa, bahi muhiu kuva Nnungu nanga pananfufwile Kilisto."},{"book":"1 Vakolinso","chapter":"15","verse":"16","text":"Kwa kuva, ikàchiva muhiu kuva vanu vahwîle vakáfufuliwa, bahi Kilisto nanang'e nanga pafufuliwije."},{"book":"1 Vakolinso","chapter":"15","verse":"17","text":"Na ikàva Kilisto nanga pafufuliwije, bahi ing'ulupa yenu ikee na mana, na mpaka hambi bado m̀mechinkuva na masambi."},{"book":"1 Vakolinso","chapter":"15","verse":"18","text":"Bahi ikàva uchocho, vanu vammalele vahwîle akuno uvankulupila Kilisto, vàniyahika mwalehu."},{"book":"1 Vakolinso","chapter":"15","verse":"19","text":"Na ikàva tùnnolela Kilisto kwa maisha alano la vino weka, bahi hwetu nni tuvanu tuvakuvikiwa chididi kupunda vanu vammalele va pachilambo."},{"book":"1 Vakolinso","chapter":"15","verse":"20","text":"Henga nni muhiu kuva, Kilisto ánifufuka kuhaloka kwa vanu vahwîle, na alino lìmaiha kuva, avala vahwîle navanang'o vàmbefufuliwa."},{"book":"1 Vakolinso","chapter":"15","verse":"21","text":"Malinga kuhwa kuchinaidile kupitila munu yumo, uchocho ufufulo wa vanu vahwîle ùniida kupitila munu yumo."},{"book":"1 Vakolinso","chapter":"15","verse":"22","text":"Kwa kuva, malinga chiivele kuva, kupitila Adamu vanu vammalele vànahwa, uchocho kupitila Kilisto vanu vammalele vàmbekuva na umi."},{"book":"1 Vakolinso","chapter":"15","verse":"23","text":"Henga kufufuka aneko kùvele na mpango wake. Kilisto nni ntandi kufufuliwa koka vapapate vanu vake, anepo pambeida."},{"book":"1 Vakolinso","chapter":"15","verse":"24","text":"Na bada ya anelo, ntululilo wa vitukutuku vyammalele ùmbehwika. Anepo njo Kilisto pambewondonga utawala wammalele, na mamulaka na dimongo dyammalele, koka amwing'e Nnungu Atata Ufalume."},{"book":"1 Vakolinso","chapter":"15","verse":"25","text":"Kwa kuva, Kilisto àlembelewa atawale mpaka Nnungu pambevalema amongo vake vammalele na kuvavika pahi madodo la Kilisto."},{"book":"1 Vakolinso","chapter":"15","verse":"26","text":"Na mmongo wa ntululilo ámbeondongwa nni kuhwa."},{"book":"1 Vakolinso","chapter":"15","verse":"27","text":"Kwa kuva, Malemba Lanaswe làhaula kuva, “Nnungu àmpele mamulaka la kutawala vitukutuku vyammalele.” Henga Malemba Lanaswe palahaula kuva, “Nnungu àmpele mamulaka la kutawala vitukutuku vyammalele,” malove alano làlanguja kuva Nnungu akávalangiwa mmitukutuku anevyo, kwa kuva nang'e njo amwingîle Yesu mamulaka la kutawala vitukutuku vyammalele."},{"book":"1 Vakolinso","chapter":"15","verse":"28","text":"Bahi vitukutuku vyammalele pavimbevikwa pahi mamulaka la Kilisto, anepo njo Mwana pambelivika pahi mamulaka la Nnungu amwing'île mamulaka la kutawala vitukutuku vyammalele uchinga Nnungu avitawale vitukutuku vyammalele."},{"book":"1 Vakolinso","chapter":"15","verse":"29","text":"Ikàva vanu vahwîle vakáfufuliwa, dachi vanu avala vabatîswa kwajili ya vanu vahwîle vàlolela kupata chinu ntwani? Na ikàva vanu vahwîle nanga pavafufuliwa, ing'anya ntwani vanu vànabatiswa kwajili yavo?"},{"book":"1 Vakolinso","chapter":"15","verse":"30","text":"Na hwetu tuvene, ing'anya ntwani tùlivika muhatali kila lisaa?"},{"book":"1 Vakolinso","chapter":"15","verse":"31","text":"Mmakukulupila avangu, nni muhiu kuva kila liduva nangu ngùpatwa na hatali ya kuhwa! Na ngùmaiha kuva chinu anecho nni muhiu malinga chingumaiha kuva nalinowela kwajili yenu mwenu kwa kulundanywa kwenu na Yesu Kilisto Nang'olo wetu."},{"book":"1 Vakolinso","chapter":"15","verse":"32","text":"Ngùpanyene na anyama vakúyoha, yani vanu va apano pa Efeso. Ikàva ngùpanyene kwa makudungilo la chimunu, dachi ngùpete faida ntwani? Na ikàva vanu vahwîle vakáfufuka, bahi, “Leka tulye na kukimbila, kwa kuva nundu tùmbehila.”"},{"book":"1 Vakolinso","chapter":"15","verse":"33","text":"Munakumbike, “Kuvika chinemba na vanu vabaya, kùtimbanga tabia yambone.”"},{"book":"1 Vakolinso","chapter":"15","verse":"34","text":"Hihimukanga muchi chimulembelewa, na lekanga kutenda sambi, kwa kuva vanu vanji mmwenu nanga pavammaite Nnungu kananga kadiki. Ngùtongola uchocho uchinga nintayange dihoni."},{"book":"1 Vakolinso","chapter":"15","verse":"35","text":"Panjika munu yunji ànahulula kuuja kuva, “Vanu vahwîle vàmbefufuliwa dachi? Vàmbekuva na mmili uvêle dachi?”"},{"book":"1 Vakolinso","chapter":"15","verse":"36","text":"Aneyo nni iuji ya chivelu! Paupanda imbeyu pahi, aila imbeyu ikáhululika kumela ikànahwe hoti."},{"book":"1 Vakolinso","chapter":"15","verse":"37","text":"Achila chiupanda pahi nni imbeyu weka, panjika imbeyu ya ngano au imbeyu chihi inji, na akee ntipu umbehumîla lukoto."},{"book":"1 Vakolinso","chapter":"15","verse":"38","text":"Henga Nnungu àing'a aneyo mitipu miili yalembela mwene, na kila aina ya imbeyu àhumija ntipu uvêle na mmili wa weka."},{"book":"1 Vakolinso","chapter":"15","verse":"39","text":"Miili ya viumbe vyammalele nanga pailandana. Vanu vàvele na miili yavo ya weka, na anyama vàvele na miili yavo ya weka, na vyuni vàvele na miili yavo ya weka, na ahomba na vanang'o vàvele na miili yavo ya weka."},{"book":"1 Vakolinso","chapter":"15","verse":"40","text":"Uchocho, pàvele na miili ya kulihunde na miili ya pachilambo, na ikatapadi ya miili ya kulihunde ikálandana na ikatapadi ya miili ya pachilambo."},{"book":"1 Vakolinso","chapter":"15","verse":"41","text":"Ikatapadi ya liduva ikálandana na ikatapadi ya mwedi au ikatapadi ya dinondwa, na ata ikatapadi ya dinondwa nainang'o ìnatindana."},{"book":"1 Vakolinso","chapter":"15","verse":"42","text":"Uvila njo chiimbekuva pavambefufuliwa vanu vahwîle. Malinga chiivele imbeyu, mmili ùsikwa muulongo akuno uvèlè na hali ya kukandika, henga paufufuliwa ùùva na hali ikákandika."},{"book":"1 Vakolinso","chapter":"15","verse":"43","text":"Mmili ùnasikwa akuno uvèlè muhali ikákatapele, na ùfufuliwa akuno uvèlè muhali ya kukatapala, ùsikwa akuno uvèlè muhali ya kudidimanga, na ùfufuliwa akuno uvèlè muhali ya dimongo."},{"book":"1 Vakolinso","chapter":"15","verse":"44","text":"Ùsikwa mmili wa chimunu, henga paufufuliwa ùùva mmili wa chinnungu. Ikàva pàvele mmili wa chimunu, bahi pàvele na mmili wa chinnungu."},{"book":"1 Vakolinso","chapter":"15","verse":"45","text":"Kwa kuva, Malemba Lanaswe làhaula kuva, “Munu ntandi, Adamu, nkutendeka kuva chiumbe chivêle na umi,” henga Yesu, Adamu wa ntululilo, nni imumu ivêng'a vanu umi."},{"book":"1 Vakolinso","chapter":"15","verse":"46","text":"Henga mmili ulongoledîle kwida akee aula wa chinnungu ila nni aula wa chimunu, koka nkwida aula wa chinnungu."},{"book":"1 Vakolinso","chapter":"15","verse":"47","text":"Munu ntandi Adamu, áumbwije kwa ulongo wa chilambo achino, henga Yesu, Adamu wavili, nang'e àhaleke kulihunde."},{"book":"1 Vakolinso","chapter":"15","verse":"48","text":"Vanu vammalele va chilambo achino vàlandana na ayula aumbwîje kwa ulongo, na vanu va kulihunde vàlandana na ayula ahalêke kulihunde.15:48 Paolo pahaula vanu va kulihunde, àvayambá vanu vánkulupîla Yesu."},{"book":"1 Vakolinso","chapter":"15","verse":"49","text":"Malinga chitulandene na ayula aumbwîje kwa ulongo, nni uchocho chitumbelandana na mmili wa ayula ahalêke kulihunde."},{"book":"1 Vakolinso","chapter":"15","verse":"50","text":"Mmakukulupila avangu, chinu chíngulambèlà kutangola nni achino, miili yetu iumbwîje kwa inyama na myadi ikáhulula kutwala mapala la Ufalume wa Nnungu muhali aneyo, yani miili yetu ya kukandika ikáhulula kutwala mapala la Ufalume ukee na ntululilo."},{"book":"1 Vakolinso","chapter":"15","verse":"51","text":"Hambi pilikananga, nangu nìnnyaulilanga mwenu sili kuva, pambeida Yesu hwetu tunkulupîla Yesu, akee tuvammalele tumbekûhwa, henga tuvammalele tùmbepindikulanywa."},{"book":"1 Vakolinso","chapter":"15","verse":"52","text":"Kupindikulanywa aneko kumbetendeka kwa kupiyanya, malinga chilakapila meho, muuhiku aula ulimbeumana lipenga lya ntululilo. Kwa kuva, lipenga palimbeumana, vanu vahwîle vàmbefufuliwa na kuva na hali ikáhululika kuhwa kavila, na hwetu tuvammalele tùmbepindikulanywa."},{"book":"1 Vakolinso","chapter":"15","verse":"53","text":"Kwa kuva, lasima mmili wa kukandika upindikulanywe kuva mmili ukákandika, yani mmili wa kuhwa lasima upindikulanywe kuva mmili ukáhwa."},{"book":"1 Vakolinso","chapter":"15","verse":"54","text":"Bahi mmili auno ukandîka paumbepindikulanywa kuva mmili ukákandika, yani mmili wa kuhwa paumbepindikulanywa kuva mmili ukáhwa, anepo njo palimbetimila alila lilembwîje Mmalemba Lanaswe kuva, “Kuhwa kunilemwa na ushindi.”"},{"book":"1 Vakolinso","chapter":"15","verse":"55","text":"“Wako kuhwa, ushindi wako ùvele kwachi?"},{"book":"1 Vakolinso","chapter":"15","verse":"56","text":"Kuhwa kùpata dimongo dya kuwalala ing'anya ya kupwawa kwa sambi, na sambi ìpata dimongo dyake ing'anya ya kupwawa kwa Sheliya ya Musa."},{"book":"1 Vakolinso","chapter":"15","verse":"57","text":"Henga ashukuliwe Nnungu atwîng'a ushindi kwa indila yanga Nang'olo wetu Yesu Kilisto!"},{"book":"1 Vakolinso","chapter":"15","verse":"58","text":"Bahi mmakukulupila avangu unintamwanga, hwinganga wala munatikinyike. Hweneha kuntumikila Nang'olo maduva lammalele akuno umumala kuva madengo la kukamajanga lamukola kwajili ya Nang'olo lakambekuva muchi chinu chikee mana."}]}