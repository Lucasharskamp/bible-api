{"data":[{"book":"U-Eksodasi","chapter":"16","verse":"1","text":"Uzulu wonke wako-Israyeli wasuka e-Elimi, wafika enkangala yeSini ephakathi laphakathi kwe-Elimi leSinayi ngelanga letshumi lanhlanu enyangeni yesibili besuke eGibhithe."},{"book":"U-Eksodasi","chapter":"16","verse":"2","text":"Enkangala uzulu wakhonona kuMosi lo-Aroni."},{"book":"U-Eksodasi","chapter":"16","verse":"3","text":"Abako-Israyeli bathi kubo, “Ngabe sazifela ngesandla sikaThixo eGibhithe, lapho esasihlala sigombolozele imbiza zenyama lakho konke ukudla esasikufumana, kodwa lina selisilethe lapha enkangala ukuze ixuku lonke leli liyathe ngendlala.”"},{"book":"U-Eksodasi","chapter":"16","verse":"4","text":"UThixo wasesithi kuMosi, “Ngizalehlisela isinkwa sivela ezulwini. Abantu kumele baphume nsuku zonke bayebutha okwanela lelolanga. Ngale indlela ngizabalinga ukuze ngibone ukuthi bayayilandela yini imilayo yami."},{"book":"U-Eksodasi","chapter":"16","verse":"5","text":"Ngelanga lesithupha kumele balungise lokho abayabe bekulethile, okumele kube ngokuphindwe kabili kulokho abakubutha kwezinye insuku.”"},{"book":"U-Eksodasi","chapter":"16","verse":"6","text":"Yikho-ke uMosi lo-Aroni bathi kubo bonke abako-Israyeli, “Kusihlwa lizakwazi ukuthi nguThixo olikhuphe kweleGibhithe,"},{"book":"U-Eksodasi","chapter":"16","verse":"7","text":"njalo ekuseni lizabona inkazimulo kaThixo ngoba ukuzwile ukukhonona kwenu. Singobani thina ukuba lisisole?”"},{"book":"U-Eksodasi","chapter":"16","verse":"8","text":"UMosi wathi, “Lizakwazi ukuthi bekunguThixo nxa eselipha inyama yokudla kusihlwa lesinkwa sonke elisifunayo ekuseni ngenxa yokuthi usekuzwile ukukhonona kwenu kuye. Singobani? Kalikhononi kithi kodwa kuThixo.”"},{"book":"U-Eksodasi","chapter":"16","verse":"9","text":"Ngakho uMosi watshela u-Aroni wathi, “Khuluma lozulu wonke wako-Israyeli uthi, ‘Wozani kuThixo ngoba usekuzwile ukukhonona kwenu.’ ”"},{"book":"U-Eksodasi","chapter":"16","verse":"10","text":"Ngesikhathi u-Aroni ekhuluma lozulu wonke wako-Israyeli, bakhangela enkangala basebebona inkazimulo kaThixo ibonakala eyezini."},{"book":"U-Eksodasi","chapter":"16","verse":"11","text":"UThixo wathi kuMosi:"},{"book":"U-Eksodasi","chapter":"16","verse":"12","text":"“Sengizwile ukukhonona kwabako-Israyeli. Batshele ukuthi, ‘Kusihlwa lizakudla inyama njalo ekuseni lizasuthiswa ngesinkwa. Lapho-ke lizakwazi ukuthi nginguThixo uNkulunkulu wenu.’ ”"},{"book":"U-Eksodasi","chapter":"16","verse":"13","text":"Ngalokhokuhlwa kweza izagwaca zagcwala indawo yonke ababehlala kuyo, njalo ekuseni kwaba lamazolo ngaphandle kwezihonqo."},{"book":"U-Eksodasi","chapter":"16","verse":"14","text":"Kwathi amazolo esenyamalele kwabonakala izicecedwana ezifana longqwaqwane phezu kwenkangala."},{"book":"U-Eksodasi","chapter":"16","verse":"15","text":"Kwathi abako-Israyeli bekubona lokhu bakhulumisana besithi, “Kuyini lokhu?” Ngoba babengakwazi ukuthi kwakuyini."},{"book":"U-Eksodasi","chapter":"16","verse":"16","text":"Lokhu yikho okulaywe nguThixo ukuthi: ‘Umuntu emunye uzathatha okwaneleyo akuswelayo. Thathela umuntu ngamunye osethenteni lakho isilinganiso se-omeri.’ ”"},{"book":"U-Eksodasi","chapter":"16","verse":"17","text":"Abako-Israyeli benza njengokulaywa kwabo. Abanye babutha okunengi abanye okulutshwana."},{"book":"U-Eksodasi","chapter":"16","verse":"18","text":"Bathi sebekulinganisa nge-omeri babona ukuthi lowo owabutha okunengi kabanga lokunengi kakhulu, lalowo owabutha okulutshwana kabanga lokulutshwana kakhulu. Umuntu wonke wabutha okwakumenela."},{"book":"U-Eksodasi","chapter":"16","verse":"19","text":"Ngakho-ke uMosi wathi kubo, “Akumelanga kubekhona ozagcina okunye kwalokho kuze kube sekuseni.”"},{"book":"U-Eksodasi","chapter":"16","verse":"20","text":"Lanxa kunjalo abanye kabazange bamlalele uMosi: bagcina eyinye ingxenye kwaze kwaba sekuseni. Kodwa kwakugcwele impethu njalo kwasekulephunga elibi. UMosi wabathukuthelela."},{"book":"U-Eksodasi","chapter":"16","verse":"21","text":"Nsuku zonke ekuseni umuntu emunye wabutha isilinganiso ayesifuna, njalo ilanga lathi selitshisa kwancibilika."},{"book":"U-Eksodasi","chapter":"16","verse":"22","text":"Ngelanga lesithupha babutha isilinganiso esiphindwe kabili ama-omeri amabili umuntu emunye, njalo abakhokheli babantu beza ukuzobika kuMosi."},{"book":"U-Eksodasi","chapter":"16","verse":"23","text":"Wathi kubo, “Lokhu yikho okwalaywa nguThixo: ‘Kusasa lilanga lokuphumula iSabatha elingcwele kuThixo. Ngakho bhekhani konke elifuna ukukubhekha, libilise konke elifuna ukukubilisa. Gcinani konke okuseleyo kuze kube sekuseni.’ ”"},{"book":"U-Eksodasi","chapter":"16","verse":"24","text":"Ngakho bakugcina kwaze kwaba sekuseni njengokulaya kukaMosi njalo kakuzange kube lephunga kumbe impethu."},{"book":"U-Eksodasi","chapter":"16","verse":"25","text":"UMosi wathi, “Kudleni namuhla, ngoba namuhla liSabatha likaThixo, kalisoze lithole lutho phandle namuhla."},{"book":"U-Eksodasi","chapter":"16","verse":"26","text":"Okwensuku eziyisithupha lizakubutha, kodwa ngelanga lesikhombisa eleSabatha akusoze kube lalutho.”"},{"book":"U-Eksodasi","chapter":"16","verse":"27","text":"Lanxa kunjalo abanye abantu ngelanga lesikhombisa bahamba ukuba bayobutha kodwa bafica kungelalutho."},{"book":"U-Eksodasi","chapter":"16","verse":"28","text":"UThixo wasesithi kuMosi, “Kuzaze kube nini lisala ukulandela imithetho lemilayo yami na?"},{"book":"U-Eksodasi","chapter":"16","verse":"29","text":"Kufakeni ezingqondweni zenu ukuthi uThixo ulinikile iSabatha, yikho ngelanga lesithupha elinika isinkwa esenela insuku ezimbili. Wonke umuntu kumele ahlale lapho ayabe ekhona ngelanga lesikhombisa. Akulamuntu okumele aphume phandle.”"},{"book":"U-Eksodasi","chapter":"16","verse":"30","text":"Yikho-ke abantu baphumula ngelanga lesikhombisa."},{"book":"U-Eksodasi","chapter":"16","verse":"31","text":"Abantu bako-Israyeli babiza isinkwa leso bathi yimana. Sasimhlophe njengentanga zekhoriyanda, sihlabusa njengamakhekhe enziwe ngoluju."},{"book":"U-Eksodasi","chapter":"16","verse":"32","text":"UMosi wathi, “Lokhu yikho okutshiwo nguThixo ukuthi: ‘Thathani imana eyisilinganiso se-omeri ligcinele izizukulwane ezizayo ukuze zibone isinkwa engalinika sona ukuba lisidle enkangala ekulikhupheni kwami eGibhithe.’ ”"},{"book":"U-Eksodasi","chapter":"16","verse":"33","text":"UMosi wasesithi ku-Aroni, “Thatha inkonxa ufake phakathi imana eyisilinganiso se-omeri. Ibeke phambi kukaThixo ukuze igcinelwe izizukulwane ezizayo.”"},{"book":"U-Eksodasi","chapter":"16","verse":"34","text":"Njengoba uThixo walaya uMosi, u-Aroni wabeka imana lezibhebhedu zobufakazi ukuze igcinakale."},{"book":"U-Eksodasi","chapter":"16","verse":"35","text":"Abako-Israyeli badla imana okweminyaka engamatshumi amane baze bafika endaweni eyayihlala abantu, badla imana baze bafika emngceleni weKhenani."},{"book":"U-Eksodasi","chapter":"16","verse":"36","text":"(I-omere iyisilinganiso sokulitshumi sehefa.)"}]}