{"data":[{"book":"Ezekiel","chapter":"16","verse":"1","text":"Wach Jehova Nyasaye nobirona kama:"},{"book":"Ezekiel","chapter":"16","verse":"2","text":"“Wuod dhano, nyis Jerusalem timbene mamono duto e wangʼe,"},{"book":"Ezekiel","chapter":"16","verse":"3","text":"kendo wachne ni ma e gima Jehova Nyasaye Manyalo Gik Moko Duto wacho ni Jerusalem: ‘Kweregi nonywol e piny Kanaan, kendo wuonu ne en ja-Amor, to minu ne ja-Hiti."},{"book":"Ezekiel","chapter":"16","verse":"4","text":"Odiechiengʼ mane onywolie, pendi ne ok ongʼadi, kata luok ne ok olwoki gi pi mondo ibed maler, to bende ne ok owiri gi chumbi kendo ne ok oboyi gi lewni."},{"book":"Ezekiel","chapter":"16","verse":"5","text":"Onge ngʼama nokechi kata mane nigi ngʼwono moromo mar timoni achiel kuom gigi. Kar yudo kech to ne odiri oko e pap, nikech odiechiengʼ mane onywolie ema ne ochak chayie."},{"book":"Ezekiel","chapter":"16","verse":"6","text":"“ ‘Chiengʼ moro kane akalo machiegni kodi ne ayudo ka ithachori gi rembi iwuon kendo kata obedo ni nitimo remo kamano to ne awachoni ni ibed mangima."},{"book":"Ezekiel","chapter":"16","verse":"7","text":"Ne amiyo idongo ka yien mopidhi e puodho. Ne idongo kendo ne ibedo motegno, mine idoko yath motegno kendo ma jaber moloyo yedhe duto. Thundeni nobiro, kendo yie wiyi nodongo mabeyo, to kata kamano ne in duk thirith."},{"book":"Ezekiel","chapter":"16","verse":"8","text":"“ ‘Bangʼe ne achako akalo machiegni, kendo kane arangi to ne aneno ni ne isebedo mopongʼ moromo hero, omiyo ne ayaro bath nangana mi aumogo dugi. Natimo kodi singruok kakwongʼora midoko mara, Jehova Nyasaye Manyalo Gik Moko Duto owacho."},{"book":"Ezekiel","chapter":"16","verse":"9","text":"“ ‘Bangʼe ne aluoki gi pi kendo ne arudho remo mane omieni mi awiri gi mo."},{"book":"Ezekiel","chapter":"16","verse":"10","text":"Ne arwaki gi lewni mogorie gik mabeyo kendo ne arwakoni wuoche akada mayom. Ne arwakoni law mayom kendo ne aumi gi lewni ma nengogi tek."},{"book":"Ezekiel","chapter":"16","verse":"11","text":"Ne amiyi tigo ma nengogi tek kaka: Bangli e bedeni kod tigo ne aliero e ngʼuti,"},{"book":"Ezekiel","chapter":"16","verse":"12","text":"kendo ne aketo tere e umi, gi sitadi e iti koni gi koni, bangʼe to ne asidhoni osimbo ma jaber e wiyi."},{"book":"Ezekiel","chapter":"16","verse":"13","text":"Omiyo ne ilichori gi fedha kod dhahabu, kendo lepi nolosi gi usi mayom gi usi mapek ma nengone tek kod nanga mogorie gik mabeyo. Chiembi to ne mogo moreg mayom gi mor kich kod mor zeituni. Ne imedo bedo dhako ma jaber manomiyo ibedo ruoth madhako."},{"book":"Ezekiel","chapter":"16","verse":"14","text":"Kendo humbi nolandore e pinje kuom ber mane ibergo, nikech duongʼ mane amiyi nomiyo berni oromo chuth, Jehova Nyasaye Manyalo Gik Moko Duto osewacho."},{"book":"Ezekiel","chapter":"16","verse":"15","text":"“ ‘To ne igeno kuom berni, kendo ne ikonyori gi huma mari mondo ibedgo ochot. Ne ilokori ochot mochiwore ni ngʼato angʼata makadho machiegni kendo berni nodoko mare."},{"book":"Ezekiel","chapter":"16","verse":"16","text":"Ne ikawo moko kuom lewni mabeyo mane amiyi mi idhi ipedho kuonde motingʼore gi malo, kuma ne itime timbegi mag chode. Gik ma kamago ne pok owinji, kendo ok owinjore gitimre ngangʼ."},{"book":"Ezekiel","chapter":"16","verse":"17","text":"Gik ma nengogi tek molos gi dhahabu gi fedha mane amiyi bende ne ikawo mi ilosogo nyisechegi machwo mondo ichodi."},{"book":"Ezekiel","chapter":"16","verse":"18","text":"Kendo ne ikawo lepi mogorie gik mabeyo mi irwakonegi kendo ne iketo moya gi ubanina e nyimgi."},{"book":"Ezekiel","chapter":"16","verse":"19","text":"Bende, chiemo ma An awuon ema ne amiyi kaka mogo mayom, mor zeituni kod mor kich mane amiyi mondo icham mi ichiwonegi kaka misango madungʼ tik mangʼwe ngʼar. Mano e gima notimore, Jehova Nyasaye Manyalo Gik Moko Duto osewacho."},{"book":"Ezekiel","chapter":"16","verse":"20","text":"“ ‘Bende ne ikawo yawuoti gi nyigi mane inywolona mi ichiwogi kaka misango ni nyisechegi. Timbegi mag chode ne ok oromi?"},{"book":"Ezekiel","chapter":"16","verse":"21","text":"Ne iyangʼo nyithinda kendo ichiwogi kaka misango ne nyiseche ma dhano oloso."},{"book":"Ezekiel","chapter":"16","verse":"22","text":"Kuom timbeni duto mamono gi chode mane idonje, ne ok iparo ndalo mane pod itin, kindego mane in duk, kane ayudi ka remo olwoki."},{"book":"Ezekiel","chapter":"16","verse":"23","text":"“ ‘Bangʼ timbeni mamonogo duto, Jehova Nyasaye Manyalo Gik Moko Duto wacho niya, yaye, yaye in ngʼama okwongʼ! Kaachiel gi kethogi mamoko duto,"},{"book":"Ezekiel","chapter":"16","verse":"24","text":"ne iloso ni in iwuon kama otingʼore gi malo kendo ne igero kuonde motingʼore gi malo mag kamoro amora."},{"book":"Ezekiel","chapter":"16","verse":"25","text":"E nyim yore duto mag dala, ne igeroe kuonde motingʼore gi malo ma ilame nyisecheni mine injawo berni, kane ichiwo dendi ne ngʼato angʼata mane kadho buti nikech ringri nomedo oowre ni terruok."},{"book":"Ezekiel","chapter":"16","verse":"26","text":"Ne iterori gi jo-Misri, jo-libambani mane oowore ni chode, mine imedo miya mirima, nikech ringri ne omedo oowore ne terruok."},{"book":"Ezekiel","chapter":"16","verse":"27","text":"Omiyo ne amiyi kum mi adiyo kiewo mari; ne ajwangʼou e lwet wasiki ma jowuoro, ma gin nyi jo-Filistia, kendo gin bende timbegi manjore nobwogogi."},{"book":"Ezekiel","chapter":"16","verse":"28","text":"Jo-Asuria bende ni iterorigo, nikech gombo mari nokalo konyo, kendo kata gin bende ne ok giromi."},{"book":"Ezekiel","chapter":"16","verse":"29","text":"Bangʼe, gomboni mandhaga ne oywayi mi iterori nyaka gi jo-Babulon, ma gin johala madongo, to kata gin bende ne ok giromi."},{"book":"Ezekiel","chapter":"16","verse":"30","text":"“ ‘Jehova Nyasaye Manyalo Gik Moko Duto owacho ni mano kaka nenore ni chunyi ok nigi chandruok kuom timbe mitimogi duto, kibedo ochot ma wangʼe tek!"},{"book":"Ezekiel","chapter":"16","verse":"31","text":"Kane iloso ni in iwuon kuonde motingʼore gi malo e akek yore duto mag dala kendo igero ni iwuon kuonde motingʼore mag lemo kamoro amora, to in ne ok ichalo gi ochot, nikech ne ok idwaro chudo moro amora."},{"book":"Ezekiel","chapter":"16","verse":"32","text":"“ ‘In dhako ma jachodeni! Igeno chwo mamoko moloyo chwori iwuon!"},{"book":"Ezekiel","chapter":"16","verse":"33","text":"Ochode duto ichulo, to in to ichiwo mich ni joma terore kodi duto, kendo imiyogi asoya mondo gibi iri eka gichopni dwarogi maricho."},{"book":"Ezekiel","chapter":"16","verse":"34","text":"Omiyo kit terruok mari opogore adier gi terruok mag ji mamoko, nikech in ok chwo manyi mondo ichopnegi gombogi. Ipogori ndi, nikech in ema ichulo ji mondo oterre kodi to in ok gichuli."},{"book":"Ezekiel","chapter":"16","verse":"35","text":"“ ‘Kuom mano, in ochot, winj wach Jehova Nyasaye!"},{"book":"Ezekiel","chapter":"16","verse":"36","text":"Ma e gima Jehova Nyasaye Manyalo Gik Moko Duto wacho: Nikech ne ibedo gi gombo mi ilonyori duk michiwo ringre ka dhako ma jachode ni joherani, kendo ni nyisecheni mamono makwero, bende ne inego nyithindi ka misango ni nyisechegi manonogo,"},{"book":"Ezekiel","chapter":"16","verse":"37","text":"mano emomiyo abiro choko joherani duto mosemiyi mor, moriwo ji duto mane ihero nyaka mane ichayo. Abiro chokogi kendo abiro ketogi mondo gilwori koni gi koni, bangʼe to alonyi duk e nyimgi duto, kendo ginine dugi."},{"book":"Ezekiel","chapter":"16","verse":"38","text":"Abiro ngʼadoni buch kum mikumogo mon machodo kendo machwero remo, kendo abiro chuli kuor mar remo mar mirimba gi nyieka mager."},{"book":"Ezekiel","chapter":"16","verse":"39","text":"Ka asetimoni kamano to abiro boli e lwet joherani kendo gibiro muko thucheni kod kuondeni motingʼore gi malo milame nyisechegi. Gibiro lonyo lepi mi giweyi duk, kendo gibiro kawo kitegi ma nengogi tek mi giweyi duk."},{"book":"Ezekiel","chapter":"16","verse":"40","text":"Gibiro chokoni jo-jendeke mi gichielgi gi kite kendo gibiro tongʼi matindo tindo gi liganglagi."},{"book":"Ezekiel","chapter":"16","verse":"41","text":"Gibiro wangʼo uteni kendo gibiro kumi e nyim mon mangʼeny. Abiro tieko timbegi mag chode kendo ok inichak ichul joherani."},{"book":"Ezekiel","chapter":"16","verse":"42","text":"Eka bangʼe mirimba biro rumo kendo nyiego mara mager biro weyi; chunya biro lendo kendo mirimba biro rumo."},{"book":"Ezekiel","chapter":"16","verse":"43","text":"“ ‘Nikech ne ok iparo ndalo mane pod itin, to ne iwangʼo iya gi gigi duto, omiyo abiro kumi, Jehova Nyasaye Manyalo Gik Moko Duto owacho. Donge timbegi duto mamono ne imedo gi dwanyruok?"},{"book":"Ezekiel","chapter":"16","verse":"44","text":"“ ‘Ngero migoyo e piny Israel ni, “Nyako okawo kit min, nowach kuomi.”"},{"book":"Ezekiel","chapter":"16","verse":"45","text":"In nyar minu adier, nikech minu nochayo chwore gi nyithinde; kendo ichal gi nyimineni adier, nikech nyimineni bende nochayo chwogi gi nyithindgi. Minu ne en ja-Hiti to wuonu ne en ja-Amor."},{"book":"Ezekiel","chapter":"16","verse":"46","text":"Nyaminu maduongʼ ne en Samaria, mane odak gi nyige yo Nyandwat; to nyaminu matin, mane odak gi nyige yo milambo, ne en Sodom."},{"book":"Ezekiel","chapter":"16","verse":"47","text":"Ok ne iwuotho e yoreni kendo iluwo timbeni mamono, to ne ikethori moloyogi mapiyo nono kuom timbeni duto mobam."},{"book":"Ezekiel","chapter":"16","verse":"48","text":"Akwongʼora gi nyinga awuon an Jehova Nyasaye Manyalo Gik Moko Duto ni kata mana nyameru ma Sodom gi nyige ne ok otimo gik maricho machal gi gik ma in kod nyigi usetimoni."},{"book":"Ezekiel","chapter":"16","verse":"49","text":"“ ‘Koro ma e richo mane nyameru ma Sodom otimo. En kod nyige ne wigi tek kendo ne giyiengʼ ahinya ma ok gidew jomoko machandore. Ne ok gikonyo joma odhier gi joma ni gidwaro."},{"book":"Ezekiel","chapter":"16","verse":"50","text":"Ne gin jongʼayi kendo negitimo gik mamono e nyima. Emomiyo ne ariembogi e nyima kaka useneno atimoni."},{"book":"Ezekiel","chapter":"16","verse":"51","text":"Kata mana jo-Samaria to ne ok otimo kata mana nus mar richo ma usetimoni. Usetimo gik mamono mathoth mohingogi, kendo usemiyo nyimineu onenore ka gima gin joma kare nikech gik musetimogi duto."},{"book":"Ezekiel","chapter":"16","verse":"52","text":"Kuom mano, tingʼ wichkuot mari kendi, nikech isegonyo nyiminegi mobedo thuolo kaka joma beyo moloyi. Nikech richogi ne richo moloyo mag-gi, omiyo koro ginenore joma kare mohingi. Omiyo koro ne wichkuot kendo tingʼ achaya mochayigo kendi iwuon, nikech in ema isemiyo nyiminegi onenore joma kare moloyi."},{"book":"Ezekiel","chapter":"16","verse":"53","text":"“ ‘To kata kamano, abiro dwoko ne Sodom gi nyige mwanduge, kendo mwandu Samaria gi nyige bende abiro dwoko nigi, kod mwandugi bende abiro dwokoni kaachiel kodgi,"},{"book":"Ezekiel","chapter":"16","verse":"54","text":"mondo itingʼ achaya mari kendo ine wichkuot kuom gik moko duto misetimo kuom miyogi hoch."},{"book":"Ezekiel","chapter":"16","verse":"55","text":"Nyimineni ma gin Sodom gi nyige kod Samaria gi nyige, biro lokore mi gibed gima ne gin chon; kendo in bende, kaachiel gi nyigi ibiro lokori mi ibed kaka ne ichalo chon."},{"book":"Ezekiel","chapter":"16","verse":"56","text":"Ne ok inyal kata luongo nying nyameru ma Sodom gi nyinge e kinde mane sunga omaki,"},{"book":"Ezekiel","chapter":"16","verse":"57","text":"kane timbeni maricho pok oel. To kata kamano, sani koro ochayi gi nyi Edom kaachiel gi joma odak bute kod nyi jo-Filistia, jogo duto modak e alwora mari ochayi."},{"book":"Ezekiel","chapter":"16","verse":"58","text":"Ibiro tingʼo chandruok duto mosebironi nikech timbeni mamono kendo nikech timbeni moyombore, Jehova Nyasaye osewacho."},{"book":"Ezekiel","chapter":"16","verse":"59","text":"“ ‘Ma e gima Jehova Nyasaye Manyalo Gik Moko Duto wacho: Abiro tiyo kodi kaluwore gi gima onego iyudi, nikech iseketho winjruok mane an-go kodi kuom ketho singruok."},{"book":"Ezekiel","chapter":"16","verse":"60","text":"Kata kamano, pod abiro paro singruok mane atimo kodi kane pod itin, kendo abiro guro singruok mosiko kodi."},{"book":"Ezekiel","chapter":"16","verse":"61","text":"Eka inipar yoreni mi wiyi kuodi, kendo inirwak nyimineni madongo mohingi kod matindoni. Anamiyigi kaka nyigi, to ok natim kamano kotenore kuom singruok mara kodi."},{"book":"Ezekiel","chapter":"16","verse":"62","text":"Omiyo abiro guro singruok mara kodi, kendo ibiro ngʼeyo ni An e Jehova Nyasaye."},{"book":"Ezekiel","chapter":"16","verse":"63","text":"Bangʼe ka aseweyonu richou kuom gik moko duto musetimo, to ubiro paro kendo wiu biro kuot, kendo ok unuchak uwuo kendo nikech unuyie ni ok unyal, Jehova Nyasaye Manyalo Gik Moko Duto owacho.’ ”"}]}