{"data":[{"book":"ଏବ୍ରି","chapter":"12","verse":"1","text":"ଇୟାୱାଜା ସାକିଲୋକାରି ଉଣ୍ତ୍ରି ପେରି ଦଲ୍ ମା ସାରିବେଡ଼ିତି କେର୍‍ବିତାମାନାର୍ । ମାରି ରାଦୁ, ଏମେ ୱିଜୁ ବିସୟ୍‌ ମାଙ୍ଗିଁ ବାଦା କିଜିନାତ୍ ମାରି ଏମେ ୱିଜୁ ପାପ୍‌ ମାଙ୍ଗିଁ ରେଲ୍‍ଜି ଆସିନାତ୍, ୱିଜୁ ଡ଼ିସ୍‍ସି ଆଟୁୱା ଆଜି ମା ଉଣ୍ତିଙ୍ଗ୍ ତିଆର୍‌ଆତିମାନି ସାରିଦୁ ଉରୁକ୍‍ସି ଆଗ୍‍ଡ଼ି ସନାଟ୍ ।"},{"book":"ଏବ୍ରି","chapter":"12","verse":"2","text":"ଏମେୱାନି ମୁସୁକୁ ମା ଟିକ୍ ବିସ୍‍ବାସ୍ ଆସା କିଜିନିକା, ଆୟା ଜିସୁଦି ଉଣ୍ତିଙ୍ଗ୍ ମା କାଣୁକୁ ନେଗିକା ଇଡିନିକା । ୱାନ୍‌ କ୍ରୁସଦି ତିଲାଜି ନିଜେ ପାଣିଦାନ୍ ତେବାଏନ୍‍ ମାର୍ହାନ୍‌; ମାତର୍‍ ୱାନିଦିନ୍‍ତୁ ୱାନି ଉଣ୍ତିଙ୍ଗ୍ ଉଣ୍ତାତିମାନି ୱେଡ଼ିକା ଉଣ୍ତିଙ୍ଗ୍‌, କ୍ରୁସକାଟ୍‌ଦି ସାତିମାନି ଅପମାନ୍‍ତିଙ୍ଗ୍‌ ୱାନ୍‌ ମାନାଏନ୍‍ଣ୍ତା ବୁଦି କିତାନ୍; ଇଲେଇ ୱାନ୍‌ ମାପୁରୁଦି ରାଜାଗାଦିଦି ଉଣିକିୟୁ ତରିନ୍‌ ବାସ୍‌ତାମାନାନ୍ ।"},{"book":"ଏବ୍ରି","chapter":"12","verse":"3","text":"ଅଡ଼୍‌ବିଜ ସୁଡ଼ୁଦୁ, ୱାନ୍‌ ଏସୋ ଦୁଃକ୍‍ ପୋଇତାମାନାନ୍ । ୱାନ୍‌ ପାପି ଲୋକାମାଡ଼ାନ୍ ଏସୋ ନିଦା ପୋଇଏତାମାନାନ୍ । ଆଦେଙ୍ଗ୍‍ଁ ମିର୍‌ ମନ୍‍ଉଣା କିଜି ନିରାସ୍‌ ଆମାଟ୍ ।"},{"book":"ଏବ୍ରି","chapter":"12","verse":"4","text":"ଇରିଙ୍ଗ୍‌ ମିଙ୍ଗିଁ ଇୟାସାନ୍ଦି ପାପ୍‌ ବିରୁଦ୍‌ତାନ୍ ସାନିନାନି ଜୁଦ୍‌ କିଦେଙ୍ଗ୍ ପୋଡ଼ାଏତ୍ ।"},{"book":"ଏବ୍ରି","chapter":"12","verse":"5","text":"ମାପୁରୁ ୱାନି ମାରିନ୍ ୱାଜା ମିଙ୍ଗିଁ ଏମେ ୱେଡ଼ିକା କାବୁର୍ ୱେନିସ୍ତା ମାନାର୍‍, ଆକା ଇନିକା ମିର୍‌ ବାଣାଜିନିଦେର୍‌ ?"},{"book":"ଏବ୍ରି","chapter":"12","verse":"6","text":"ଇରିଙ୍ଗ୍‌ ମାପୁରୁ ଏମେୱାନିଙ୍ଗ୍ ଜିବନ୍‌ନୋନାନ୍‌, ୱାନିଙ୍ଗ୍‌ ସାସନ୍ କିନାନ୍"},{"book":"ଏବ୍ରି","chapter":"12","verse":"7","text":"ମି ଦୁଃକ୍‌ କାସ୍ଟୁଦିଙ୍ଗ୍‌ ବୁବାଦି ସାସନ୍ ଇଜି ଅଡ଼୍‍ବିଜି ସାସ୍‌ ଆସ୍‍ତୁ, ତେନିମାଡ଼ାନ୍ ମାପୁରୁ ମି ୱାଲେ ମାରିନ୍‌ ୱାଜା ବ୍ୟବହାର୍ କିଜିନାନ୍ ଇଜି ୱେଙ୍ଗିଁଜିନାତ୍‌ । ଇରିଙ୍ଗ୍‌ ବୁବା ଆମାୱାନିଙ୍ଗ୍‌ ସାସନ୍‌ କିଏନ୍‌, ଇୟାୱାଜା ମାରିନ୍ ଏନ୍‌ ମାନାନ୍ ?"},{"book":"ଏବ୍ରି","chapter":"12","verse":"8","text":"ୱାରି ଆଇ ମାରିସିର୍ ୱାଜା ନିଙ୍ଗିଁ ଜଦି ମି ବୁବା ମିସା କିଏନ୍, ଆର୍‌ତିଙ୍ଗ୍‌ ନିନୁ ନିଜେଦି ମାରିନ୍ ଆଇ, ନିନୁ ଉପ୍‍କା ମାରିନ୍ ।"},{"book":"ଏବ୍ରି","chapter":"12","verse":"9","text":"ମା ଦୁନିଆଦି ବୁବାର୍ ମାଙ୍ଗିଁ ସାସ୍ତି ସିତିଙ୍ଗ୍ ବା ମାଡୁ ମେନ୍ଦଲ୍‌ତି ବୁବାରିଙ୍ଗ୍‍ ମାନାନିକା । ଆର୍‍ତିଙ୍ଗ୍‍ଁ ମା ମୁସ୍‌କୁପୁର୍‌ତି ବୁବାଦି ସାସନ୍‌ତି ଆଡ୍‍ଗି ଆଜି ତେବାନିକା ଏସ ନାଣ୍ତ ନେଗିମାଟା !"},{"book":"ଏବ୍ରି","chapter":"12","verse":"10","text":"ମା ଦୁନିଆଦି ବୁବାରି ଆଗ୍‍ଡ଼ି ଏମେକା ତାଗ୍‌ଇକା, ଆୟା ଇସାବ୍‍ତାନ୍‍ ମାଙ୍ଗିଁ ଉଣା ଦିନ୍‌ ଉଣ୍ତିଙ୍ଗ୍‌ ସାସନ୍ କିନାର୍; ମାତର୍‌ ମାଡୁ ଏଣ୍ତେସ୍ ୱାନି ପବିତ୍ରତାଦୁ ମିସାଦେଙ୍ଗ୍ ଆଟ୍‍ନିକା, ଇୟାଉଣ୍ତିଙ୍ଗ୍‌ ମାପୁରୁ ମା ନେଗି ଉଣ୍ତିଙ୍ଗ୍ ମାଙ୍ଗିଁ ସାସନ୍ କିନାନ୍ ।"},{"book":"ଏବ୍ରି","chapter":"12","verse":"11","text":"ସାସ୍ତି ପୋଇନି ୱାଲେ ମାଙ୍ଗିଁ ଆକା ଦୁଃକ୍‍ଅଡ଼୍‌ବିନିକା ମାନାତ୍‌, ମୁଡ଼ୁକେ ୱେଡ଼ିକାଦିକା ଆଏତ୍‌ । ମାତର୍‌ ସାସ୍ତିଦାନ୍ ଏମେୱାରି ଜିବନ୍‌ ସାନ୍ତି ଆନାତ୍‌, ୱାର୍‌ ୱେନ୍‍କା ସାନ୍ତିଦି ଦାର୍ମୁଦି ଜିବନ୍‌ ୱାଜା ପୁରସ୍କାର୍‌ ପୋଇନାର୍‍ ।"},{"book":"ଏବ୍ରି","chapter":"12","verse":"12","text":"ଆଦେଙ୍ଗ୍‍ଁ ମି ସାକିସିଲି କିୟୁ ମୁସ୍‌କୁ ପେରୁଦୁ ମାରି ତିରିଗ୍‌ନି ମେଣ୍ତାଦିଙ୍ଗ୍‌ ସାକ୍ତି କିଦୁ ।"},{"book":"ଏବ୍ରି","chapter":"12","verse":"13","text":"ମାରି ନିଜେ ନିଜେଦି ପାଦାମ୍‌ତି ଉଣ୍ତିଙ୍ଗ୍‌ ସିଦା ସାରିଙ୍ଗାଁ ବୁଲାଦୁ; ଆର୍‌ତିଙ୍ଗ୍‌ ମି ସଟା କାଲୁ ସଟାଆଏଜି ନେଗେନ୍‍ ତେବାନାତ୍ ।"},{"book":"ଏବ୍ରି","chapter":"12","verse":"14","text":"ୱିଜେରି ୱାଲେ ସାନ୍ତିଦାନ୍ ବାସାକିଦେଙ୍ଗ୍ ମାରି ପବିତ୍ରଦାନ୍‌ ଜିଦେଙ୍ଗ୍‌ ସେସ୍ଟା କିଦୁ; ଇରିଙ୍ଗ୍‌ ତାନି ବାଦୁଲୁ ଏନ୍‌ ପ୍ରବୁଦି ଦର୍ସନ ପୋଇଦେଙ୍ଗ୍‌ ଆଟ୍‌ଏନ୍‌ ।"},{"book":"ଏବ୍ରି","chapter":"12","verse":"15","text":"ଜାଗାର୍‍ତା, ଏଣ୍ତେସ୍ ମାପୁରୁଦି ଦୟାଦାନ୍ ତେବାମାଟ୍‍ । କେୟ୍‍ନି ମାରାନ୍ ୱାଜା ଆମାଟ୍ । କେୟ୍‍ନି ମାରାନ୍ ପିରିତିଙ୍ଗାଁ, ତାନି ୱିସାମ୍‍ତି ମାଡ଼ାନ୍ ନାଣ୍ତ ନାସ୍ଟୁ ଆନାତ୍‌ ।"},{"book":"ଏବ୍ରି","chapter":"12","verse":"16","text":"ଏସୌ ୱାଜା ଏନ୍‍ ତାଗ୍‍ଇକାନ୍ ମାରି ଅଦାର୍ମୁଦିକାନ୍‌ ଆମାଟ୍; ୱାନ୍‌ ତୋ ଉନ୍‌ଡ୍ରେ ଅଡିଦି କାଦି ଉଣ୍ତିଙ୍ଗ୍‌ ପେରିଅଦିକାର୍‌ ପୋର୍‍ତା ମାର୍ହାନ୍‌ ।"},{"book":"ଏବ୍ରି","chapter":"12","verse":"17","text":"ମିର୍‌ ନେସ୍‌ତିମାନିଦେର୍‌ ଜେ, ୱାନ୍‌ ବୁବାଦି ଆସିର୍ବାଦ୍‌ତି ଅଦିକାରି ଆନି ଉଣ୍ତିଙ୍ଗ୍‌ ବଦା କିତାନ୍‌, ମାତର୍‌ ଡ଼ିସାୟ୍‍ ଆତାତ୍‌ । ମାରି ଏତ୍‌କିନି ନାଣ୍ତ କାଣେର୍‍ଙ୍ଗୁଁ ୱାକ୍‍ସି ଜାତୁନ୍‌ତାନ୍‌ ସେସ୍ଟା କିତିଙ୍ଗ୍‌ବା ଆକା କିନି ଉଣ୍ତିଙ୍ଗ୍‌ ମାରି ସୁଜୋଗ୍‌ ପୋଇଏତାନ୍‌ ।"},{"book":"ଏବ୍ରି","chapter":"12","verse":"18","text":"ଇସ୍ରାଏଲ୍‍ତିଲୋକୁ ୱାଜା ମିର୍‌ ସିନାଇ ଗରନ୍‌ତୁ କାସ୍‌ସିମାନି ସିସୁ, ସିର୍‌ ସିକାଟି, ନାଣ୍ତଗାଲିପିରୁ,"},{"book":"ଏବ୍ରି","chapter":"12","verse":"19","text":"ବାଜାମରିଦି ଆଉଲି ମାରି ବାକ୍ୟଦି ବଲୁ ଲାକ୍‌ତୁ ରେଇଦେର୍‌, ଲୋକୁ ଆୟା ବଲୁ ୱେନ୍‌ଜି ଏଣ୍ତେସ୍‌ ୱାରିଙ୍ଗ୍‌ ମାରି ଆମାଇନି ବାକ୍ୟ ୱେର୍‌ଏର୍‌, ଇକା ଅନୁରଦ୍‌ କିତାମାର୍ହାର୍‌,"},{"book":"ଏବ୍ରି","chapter":"12","verse":"20","text":"ଇରିଙ୍ଗ୍‌ ଆମାଇନି “ଜାତୁ ବା ଜଦି ଆୟା ଗରନ୍‌ତିଙ୍ଗ୍‌ ମୁଟ୍‍ତିଙ୍ଗ୍‌, ଆର୍‌ତିଙ୍ଗ୍‌ ତାନିଙ୍ଗ୍ କାଲ୍‍କାଣ୍‍କୁ ସାୟାମାର୍‌ଗା ଡାକ୍‍ନାର୍‍,” ଇୟା ଆମା ମାଟା ସିଆୟ୍‌ଆତା ମାର୍ହାତ୍‌ ଆକା ୱାର୍‌ ସାସ୍‌ କିଦେଙ୍ଗ୍‌ ଆଟ୍‌ଏତାର୍‌ ।"},{"book":"ଏବ୍ରି","chapter":"12","verse":"21","text":"ମାରି ଆୟା ସୁଡ଼ୁତିକା ଇୟାୱାଜା ତିଲାନିକା ମାରାତ୍ ଜେ, ମୋସା ଇର୍ହାମାରାନ୍, “ନାନୁ ତିଲାତା ମାରି ତିର୍‌ଗିଜିନା ।”"},{"book":"ଏବ୍ରି","chapter":"12","verse":"22","text":"ମାତର୍‌ ମିର୍‌ ୱାତିମାନିଦେର୍‌ ସିୟୋନ ଗରନ୍‌ତୁ ମାରି ଜିବନ୍‌ତି ମାପୁରୁଦି ଗାଡ଼୍‌, ମୁସ୍‌କୁପୁର୍‌ତି ଜିରୁସାଲମ୍‌ତୁ, ଏମେମାନୁ ହଜାର୍‌ ହଜାର୍‌ ମୁସ୍‌କୁପୁର୍‌ତି ଦୁତ୍‍କା ଦୋଲ୍ ।"},{"book":"ଏବ୍ରି","chapter":"12","verse":"23","text":"ମାପୁରୁଦି ଏମେ ଆଗ୍‌ଡ଼ି ଜନମ୍‌ଆତି କଡ଼ର୍‌ଆଇଲିକା ଦରୁ ମୁସ୍‍କୁପୁର୍‍ତୁ ରାସାତା ମାନାତ୍, ମିର୍‌ ୱାରି ୱେଡ଼ିକାଦୁ ୱାତିମାନିଦେର୍‍ । ୱିଜୁ ଲୋକା ଜାତିଦି ବିଚାର୍‌କିନି ମାପୁରୁଦି ଲାକ୍‌ତୁ ମାରି ପୁରା ଦାର୍ମୁଦି ଲୋକାଦି ଆତ୍ମେଙ୍ଗାଁ ଲାକ୍‌ତୁ ମିର୍‌ ୱାତିମାନିଦେର୍‌ ।"},{"book":"ଏବ୍ରି","chapter":"12","verse":"24","text":"ମାରି, ପୁନି ନିୟମ୍‌ ତିଆର୍ ଆତିମାନି ଜିସୁଦି ଲାକ୍‌ତୁ ମାରି ଏମେୱାନି ନେତେର୍ ହେବଲଦି ନେତେର୍‌ ବାଦ୍‍ଲୁ ନେଗି ବାକ୍ୟ ସିନାନ୍ ଇଜି ଆସା କିଜିନା, ଆୟା ନେତେର୍ ଲାକୁତୁ ୱାତିମାନିଦେର୍‌ ।"},{"book":"ଏବ୍ରି","chapter":"12","verse":"25","text":"ଆୟାଉଣ୍ତିଙ୍ଗ୍‌ ଜାଗାର୍‍ତା, ଏନ୍‌ ବାକ୍ୟ ୱେର୍‌ସିନାନ୍‌, ୱାନିଙ୍ଗ୍‌ ଡ଼ିସ୍‌ମାଟ୍ । ମୁସ୍‌କୁପୁର୍‌ତାନ୍‌ ବାକ୍ୟ ଆସ୍‌ସି ୱାଜି ଦୁନିଆଦୁ ତାନିଙ୍ଗ୍‌ ୱେର୍‍ତିମାନି ଲୋକ୍‍ତି ଉଣ୍ତିଙ୍ଗ୍‍ ଏମେକାର୍ ୱେନ୍‍ଏତାର୍, ୱାର୍‌ ଏର୍‍ବା ରକିୟା ପୋୟ୍‌ଏତାର୍ । ଆର୍‌ତିଙ୍ଗ୍‌, ଇଲେଇ ଏନ୍‍ ମୁସ୍‍କୁପୁର୍‌ତୁ ମାନ୍‌ଜି ୱାର୍‌ଗିଜିନାନ୍‍, ୱାନିଙ୍ଗ୍‌ ଡ଼ିସ୍‍ତିଙ୍ଗ୍‍ ମାଡୁ ଇନିକା ରକିୟା ପୋଇଦେଙ୍ଗ୍ ଆଟ୍‍ନିକା ?"},{"book":"ଏବ୍ରି","chapter":"12","verse":"26","text":"ନାସ୍ତିୱାଲେ ୱାନି ବଲୁ ପୃତିବିଦିଙ୍ଗ୍‌ ଦୁକ୍‌ତା ମାର୍ହାତ୍‌ । ମାତର୍‌ ଇଲେଇ ୱାନ୍‌ ପାର୍‌ମାଣ୍‌ କିଜି ଇର୍ହାମାନାନ୍‌, “ନାନୁ ମାରିଡ଼େସି କେବଲ ପୃତିବିଦିଙ୍ଗ୍‌ ସିଲେ, ବାଦଡ଼୍‍ତିଙ୍ଗ୍‍ ବା ଦୁକ୍‌ନା ପୋକ୍‌ନା ।”"},{"book":"ଏବ୍ରି","chapter":"12","verse":"27","text":"ଇବେଟ୍‌ତାନ୍‌ ଟିକ୍ ଜେ, ୱାନ୍‍ “ମାରିଡ଼େସି” ଆମାକା କିନାନ୍‌, ତାନିମାଡ଼ାନ୍ ତିଆର୍‍ଆତି ୱିଜୁ ବିସୟ୍‌ ଦୁଙ୍ଗୁଁଜି ମାର୍‌ଗାନାତ୍‌ । କେବଲ ଏମେ ୱିଜୁ ବିସୟ୍‌ ଦୁଙ୍ଗୁଁଦେଙ୍ଗ୍‌ ଆଟ୍‌ଉ, ଆକା ଡାଟ୍‌ ଆଜି ତେବାନାତ୍ ।"},{"book":"ଏବ୍ରି","chapter":"12","verse":"28","text":"ଆଦେଙ୍ଗ୍‌ ରାଦୁ, ମାଡ୍‍ ଦନ୍ୟବାଦ୍‌ ସିନାଟ୍‍, ଇରିଙ୍ଗ୍‌ ମାଡ୍‍ ଉନ୍‍ଡ୍ରି ଆଟ୍‌ୱା ରାଜି ପୋୟ୍‍ନାଟ୍‍ । ରାଦୁ, ମା ଦନ୍ୟବାଦ୍‌ ସିଜି ମାରି ବକ୍ତି ନି ତିଏଲ୍‌ତି ୱାଲେ ମାପୁରୁଦି ୱେଡ଼ିକା ଆଜି ୱାନିଙ୍ଗ୍‌ ପୁଜା କିନାଟ୍ ।"},{"book":"ଏବ୍ରି","chapter":"12","verse":"29","text":"ଇରିଙ୍ଗ୍‌ ସତ୍‌ତାନ୍‌ ମା ମାପୁରୁ ଅରେନ୍ ଦଂସକିନି ସିସୁ ୱାଜା ।"}]}