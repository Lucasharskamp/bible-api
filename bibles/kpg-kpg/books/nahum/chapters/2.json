{"data":[{"book":"Nahum","chapter":"2","verse":"1","text":"Nineveh, goe ga heebagi ginai! Di mahi dela e oho goe la gu hanimoi. Hagatogomaalia ina doo duuli! Loohia di ala! Hagatogomaalia gi tauwa!"},{"book":"Nahum","chapter":"2","verse":"2","text":"(Dimaadua gu togomaalia e hagagila aga labelaa di madamada o Israel, dela nogo hai mee ginai i mua ono hagadaumee ne lahi haga huaidu a mee.)"},{"book":"Nahum","chapter":"2","verse":"3","text":"Digau dauwa hagadaumee e dagidagi nadau duuli mmee, gei e ulu nia gahu mmee be di mee e dahi. Digaula gu togomaalia e heebagi! Nadau waga dauwa e dabadaba be di ahi! Nadau hoodo gu togomaalia!"},{"book":"Nahum","chapter":"2","verse":"4","text":"Nia waga dauwa gu lellele giibeni i hongo nia ala, e limalima gi dua mo dai i lodo di waahale, e maahina be nia malama, ge e dabadaba be di ila."},{"book":"Nahum","chapter":"2","verse":"5","text":"Nia dagi dauwa guu gahi gi di gowaa e dahi, gei e tingatinga i di nadau hula."},{"book":"Nahum","chapter":"2","verse":"6","text":"Nia bontai i baahi di monowai gu maahuge, di hale king aamua ga hoohoo ga mooho."},{"book":"Nahum","chapter":"2","verse":"7","text":"Di lodo di king la guu lahi galabudi; ana hege e nguunguu be nia mwuroi, gei e paapaa nadau hadahada manawa gee."},{"book":"Nahum","chapter":"2","verse":"8","text":"Gadoo be nia wai e hali mai di mee duuli wai mooho, nia daangada e lloomoi hagalellele i Nineveh! Nia daangada e tangitangi boloo, “Noho! Noho!” malaa deai tangada e hana gi muli ai."},{"book":"Nahum","chapter":"2","verse":"9","text":"Kaina nia silber! Kaina nia goolo! Di waahale le e honu maluagina!"},{"book":"Nahum","chapter":"2","verse":"10","text":"Nineveh gu oho gi daha, gu diiagi, guu dugu modogoia! Nia manawa gu unihagi gi di madagu; nia duli gu bolebole, nia mahi gu hagalee; nia hadumada guu huli."},{"book":"Nahum","chapter":"2","verse":"11","text":"Di gowaa deenei nogo hagaingoo bolo Nineveh, di gowaa nogo noho ai nia laion, nogo haangai ai nia dama laion, di gowaa nogo heehee moholo ai di laion daane mo di laion ahina, nogo hagalee mmaadagu ai nia dama digaula."},{"book":"Nahum","chapter":"2","verse":"12","text":"Di laion gu daaligi dana manu, ga hahaahi hagaligiligi gi dono ihoo mo nau dama; gaa haa di nau gowaa e noho ai gi nia goneiga ne hahaahi."},{"book":"Nahum","chapter":"2","verse":"13","text":"Dimaadua di Gowaa Aamua ga helekai, “Au go do hagadaumee! Au gaa dudu au waga dauwa. Au gau dauwa gaa mmade i lodo tauwa, gei Au gaa kae au mee huogodoo ala ne kae i baahi digau ala i golo. Di hiihai o au daangada kae hegau la ga deai tangada e longono ai.”"}]}