{"data":[{"book":"Yohani","chapter":"19","verse":"1","text":"Su, Pilatu katakuriti Yesu wamtoli, wamsyatangi ntomondu."},{"book":"Yohani","chapter":"19","verse":"2","text":"Wanjagira wapota lijenjeri lya misontu na wamtula mumutuwi, wamvarisiya na lihabiti lya shifalumi."},{"book":"Yohani","chapter":"19","verse":"3","text":"Wamwizira na kutakula, “Mwika, Mtuwa gwa Wayawudi!” Wamgendera na kumwakula makofi."},{"book":"Yohani","chapter":"19","verse":"4","text":"Pilatu kalawa kayi kunja, kawagambira, “Mlori, numjega kunja kwamwenga, mpati kuvimana handa neni mona ndiri shidoda shoseri kwakuwi.”"},{"book":"Yohani","chapter":"19","verse":"5","text":"Su, Yesu kalawa kunja pakavala lijenjeri lya misontu na lihabiti lya shifalumi. Pilatu kawagambira, “Mlori! Muntu mweni ndo ayu.”"},{"book":"Yohani","chapter":"19","verse":"6","text":"Watambika Wakulu na wanjagila pawamwoniti wabota, “Gumpingiki! Gumpingiki!”"},{"book":"Yohani","chapter":"19","verse":"7","text":"Wayawudi wamwankula, “Twenga twanaga malagaliru na kulawirana na malagaliru aga, ndo mpaka kahowi, toziya kalitakuziya mweni ka Mwana gwa Mlungu.”"},{"book":"Yohani","chapter":"19","verse":"8","text":"Pilatu pakapikaniriti visoweru avi katiriti nentu."},{"book":"Yohani","chapter":"19","verse":"9","text":"Kingira kayi mngati mwa ikulu, kamkosiya Yesu, “Gulawa koshi gwenga?”"},{"book":"Yohani","chapter":"19","verse":"10","text":"Pilatu kamgambira, “Gutakula ndiri naneni? Guliholi, guvimana ndiri handa nanawu uwezu wa kukuvugulira na uwezu wa kukupingika?”"},{"book":"Yohani","chapter":"19","verse":"11","text":"Yesu kamwankula, “Meguweri na uwezu woseri kwa neni hera toziya yakakupanani ndo Mlungu. Su muntu yakanjegiti kwa gwenga kana vidoda vikulu nentu.”"},{"book":"Yohani","chapter":"19","verse":"12","text":"Pilatu pakapikiniriti aga, kaweriti kakusakula ntambu ya kumlekiziya Yesu, kumbiti lipinga lya Wayawudi liwuyiriti kushowangana, “Pagumlekeziya muntu ayu, gwenga gwa ganja ndiri gwakuwi Kaisari Mfalumi mkulu wa Warumi, kila muntu yakalitenda kuwera Mfalumi kamlema Kaisari Mfalumi mkulu wa Warumi!”"},{"book":"Yohani","chapter":"19","verse":"13","text":"Su, Pilatu pakapikaniriti visoweru avi kamjega Yesu kunja, kalivaga pashiti sha kutoza, pahala wapashema, “Sakafu ya libuwi.” Kwa Shiebraniya, “Gabata.”"},{"book":"Yohani","chapter":"19","verse":"14","text":"Iweriti ipata saa sita paliwala, lishaka lya kutandira Pasaka. Pilatu kawagambira Wayawudi, “Mlori, mfalumi gwenu!”"},{"book":"Yohani","chapter":"19","verse":"15","text":"Womberi washowangana, “Gumlagi! Gumlagi! Mulupingika!”"},{"book":"Yohani","chapter":"19","verse":"16","text":"Su, panu Pilatu kamlekiziya Yesu mumawoku mwawu su wampingiki."},{"book":"Yohani","chapter":"19","verse":"17","text":"Nayomberi kalawa kiwiti kalitola lupingika lwakuwi kugenda pahala pawashemapu “Shipalakasa sha Mtuwi.” Kwa Shiebraniya Goligota."},{"book":"Yohani","chapter":"19","verse":"18","text":"Wampingika aku na wantu wawili wamonga wawapingika, yumu uwega wakuwi wa kumliwu na mmonga uwega wakuwi wa kumshigi."},{"book":"Yohani","chapter":"19","verse":"19","text":"Pilatu kalembiti malembu kagatula pampindi pa lupingika. Iweriti ilembwa hangu, “Yesu gwa Nazareti, Mfalumi gwa Wayawudi.”"},{"book":"Yohani","chapter":"19","verse":"20","text":"Wayawudi wavuwa wagasomiti malembu aga, mana pahala panu pawampingikiti Yesu paweriti pakwegera na lushi. Kayi malembu aga gaweriti galembwa kwa Shiebraniya na Shilatini na Shigiriki."},{"book":"Yohani","chapter":"19","verse":"21","text":"Watambika Wakulu wa Shiyawudi wamgambira Pilatu, “Nagulemba, ‘Mfalumi gwa Wayawudi,’ Kumbiti gulembi yomberi katakuliti, Neni ndo Mfalumi gwa Wayawudi.”"},{"book":"Yohani","chapter":"19","verse":"22","text":"Pilatu kankula, “Ganembiti, nemba!”"},{"book":"Yohani","chapter":"19","verse":"23","text":"Wanjagira pawamaliriti kumpinjika Yesu, wazitoliti nguwu zakuwi, wagawana vifungu msheshi, shifungu shimu kwa kila mjagira. Watoliti viraa na rihabiti lyakuwi, rihabiti ali liweriti rifumwa kwa shipandi shimu hera, pota na mshonu."},{"book":"Yohani","chapter":"19","verse":"24","text":"Wanjagira awa waligambiziyana, “Hapeni kuyikashula, ira wazigalambuziya simbi ziweri zya gaa?” Shitwatila ashi shitendikiti su gatimiyi Malembu Mananagala yagatakula,"},{"book":"Yohani","chapter":"19","verse":"25","text":"Pakwegera na lupingika lwa Yesu, paweriti wagoloka mawu gwakuwi na mlongu gwa mawu gwakuwi, Mariya Mdala gwa Kileopa na Mariya Magidalena."},{"book":"Yohani","chapter":"19","verse":"26","text":"Yesu pakamwoniti mawu gwakuwi na pakwegera nayomberi kagoloka uliya mfundwa yakamfiriti, kamgambira mawu gwakuwi, “Mawu! Gulori, ayu ndo mwanagwaku.”"},{"book":"Yohani","chapter":"19","verse":"27","text":"Shakapanu kamgambira mfundwa ulii, gulori, “Ayu ndomweni mawu gwaku.” Na kwanjira shipindi shilii mfundwa ayu kamtoliti katami ukaya kwakuwi."},{"book":"Yohani","chapter":"19","verse":"28","text":"Yesu kavimaniti handa goseri gaweriti gatimia na su Malembu Mananagala gapati kutimiya, katakula, “Mona kuyumuluwa.”"},{"book":"Yohani","chapter":"19","verse":"29","text":"Panu paweriti na libakuli limema siki. Su, watota sifongu pakati pa siki ayi, wayitula pampindi pa ufitu wa hisopu wamlandisiya."},{"book":"Yohani","chapter":"19","verse":"30","text":"Yesu pakalanditi siki, katakula “Gapera!”"},{"book":"Yohani","chapter":"19","verse":"31","text":"Shakapanu Wakulu wa Wayawudi wamkosiya Pilatu wamegi magulu gawu wawapingikiti na kusulusiya nshimba kulawa mlupingika, wakosiyiti hangu toziya iweriti Ijumaa lishaka lya matandiru ga Pasaka na wafiriti ndiri nshimba kusigala mlupingika lishaka lya Kwoyera, paliyanja lishaka lya kwoyera toziya ya lishaka likulu."},{"book":"Yohani","chapter":"19","verse":"32","text":"Su, wanjagila wagenditi, wagamega magulu ga uliya gwa kwanja na uliya gwa pili ndomweni kaweriti kapingikwa pamuhera na Yesu."},{"book":"Yohani","chapter":"19","verse":"33","text":"Kumbiti pawamwiziriti Yesu, wawoniti kuwera kahowiti kala na hangu wammega ndiri magulu."},{"book":"Yohani","chapter":"19","verse":"34","text":"Kumbiti mjagira yumu kamtobuliti Mluwavu kwa mgoha na palaa paliya mwazi na mashi galawa."},{"book":"Yohani","chapter":"19","verse":"35","text":"Nayomberi yakawoniti shitwatira ashi kalaviya visoweru vyakuwi su mwenga mpati kujimira. Na aga yagapitawulitwi ndo nakaka, kayi yomberi kavimana handa kankutakula nakaka."},{"book":"Yohani","chapter":"19","verse":"36","text":"Shitwatila ashi shashitenditwi su Malembu Mananagala gatimiyi, “Kwahera ata shifupa shakuwi shimu hashimegwi.”"},{"book":"Yohani","chapter":"19","verse":"37","text":"Ilembwa kayi Mumalembu Mananagala gatakula, “Hawamloli uliya yawamtobuliti.”"},{"book":"Yohani","chapter":"19","verse":"38","text":"Pa aga, Yosefu, mwenikaya gwa Arimatayu, kamluwa Pilatu kayitoli nshimba ya Yesu. Yosefu kaweriti mfundwa gwa Yesu, kumbiti kwa kubada, toziya kawatiriti wakulu wa Wayawudi. Su, Pilatu kajimira. Hangu Yosefu kagenditi, kayitola nshimba ya Yesu."},{"book":"Yohani","chapter":"19","verse":"39","text":"Nikodemu yomberi kaweriti kamgendera Yesu pashiru, wagenditi pamuhera na Yosefu kiza pakajega muhanganyiku gwa manimani na ubani wa kilu milongu mitatu."},{"book":"Yohani","chapter":"19","verse":"40","text":"Su, watola nshimba ya Yesu. Waitawa sanda pamuhera na uturi kulinganira na shitiba sha Wayawudi shakusira."},{"book":"Yohani","chapter":"19","verse":"41","text":"Pahala panu pawampingikiti Yesu paweriti na shiwunga na pakati pashiwunga ashi paweriti na lipumba lyampanga lyaliweriti lyasyayi, wamsira ndiri muntu yoseri mnumba mwakuwi."},{"book":"Yohani","chapter":"19","verse":"42","text":"Toziya ya lihengu lya Wayawudi lya matandiru ga Lishaka lya Kwoyera, toziya lipumba lya mpanga ali liweriti pakwegera, wagatula mauti ga Yesu mlaa."}]}