{"data":[{"book":"LINJIILA LUUKA","chapter":"9","verse":"1","text":"O noddi ɓe o suɓunoo ɓen sappoo e ɗiɗo, o okki ɓe bawgal e doole e hoore jinnaaji ɗin fow e fii sellingol ɲabbeeli."},{"book":"LINJIILA LUUKA","chapter":"9","verse":"2","text":"O immini ɓe waajoyagol fii *laamu Alla ngun e sellingol ɲawɓe ɓen."},{"book":"LINJIILA LUUKA","chapter":"9","verse":"3","text":"O wi'i ɓe: «Wota on yooɓo hay huunde e nder yaadu mon ndun, gila e tuggordu maa bonfo maa ɲaametee goo haa naɓani e kaalisi. Awa kadi wota on yooɓo dolokkaaji ɗiɗi.»"},{"book":"LINJIILA LUUKA","chapter":"9","verse":"4","text":"O wi'i ɓe kadi: «Kala suudu ka naatoyɗon, weeree ɗon haa tuma fokkituɗon woo,"},{"book":"LINJIILA LUUKA","chapter":"9","verse":"5","text":"e kala saare nde yimɓe ɓen jaɓaali on e mun, nde hiɗon yalta ɗon woo, honkee mbullaari teppe mon ɗen fii yo ɗun wonan ɓe seedee ella maɓɓe on.»"},{"book":"LINJIILA LUUKA","chapter":"9","verse":"6","text":"Onsay ɓe yahi koɗolun e koɗolii, hiɓe waajoo fii Kibaaru Moƴƴo on e kadi hiɓe sellina hen fow ɲawɓe ɓen."},{"book":"LINJIILA LUUKA","chapter":"9","verse":"7","text":"Heroodu* lanɗo diiwal Jaliilu ngal humpitii fii ko woni waɗude kon, ɗun jiiɓi mo ɓernde, sabu hari woɓɓe no wi'a ko Yaayaa immintinaa e hakkunde mayɓe ɓen,"},{"book":"LINJIILA LUUKA","chapter":"9","verse":"8","text":"woɓɓe ɓen no wi'a wondema ko Iiliiya feeɲiti, woɓɓe goo no wi'a wondema ko goɗɗo e annabaaɓe hiɓɓe ɓen immitii."},{"book":"LINJIILA LUUKA","chapter":"9","verse":"9","text":"Kono Heroodu wi'i: «Mi taƴiino daande Yaayaa nden, e hara ko hombo woni oo mo mi nanata fii mun nii?» Gila ɗun himo etoo no o yi'ira mo."},{"book":"LINJIILA LUUKA","chapter":"9","verse":"10","text":"Ɓay ɓen *sahaabaaɓe ɓe o imminnoo hewtitii, ɓe sifanii mo kanko Iisaa ko ɓe waɗoyi kon fow. Onsay o yaadi e maɓɓe haa e takko ndee saare Bayti-Sa'iida, ɓe bakitii ɗon."},{"book":"LINJIILA LUUKA","chapter":"9","verse":"11","text":"No yimɓe ɓen humpitornoo ɗun, ɓe jokki mo. Onsay Iisaa tolni ɓe, o yewti ɓe fii laamu Alla ngun, o ɲawndi kadi ɓen hatonjinɓe e ɲawndeede."},{"book":"LINJIILA LUUKA","chapter":"9","verse":"12","text":"Tawi ɲallal ngal woɗɗike. Onsay sappoo e ɗiɗooɓe ɓen ari e makko, ɓe wi'i mo: «Accitee non jamaa on, ɓe yaha ka koɗooli e ka fulawaaji kawtirɗi e ɗoo, ɓe ɗaɓɓoya ko ɓe ɲaama e ka ɓe waaloo, ko fii ko e nokkuure wulɗinnde wonɗen ɗoo.»"},{"book":"LINJIILA LUUKA","chapter":"9","verse":"13","text":"Onsay Iisaa wi'i ɓe: «Onon tigi okkoree ɓe ko ɓe ɲaama.»"},{"book":"LINJIILA LUUKA","chapter":"9","verse":"14","text":"Tawi worɓe wonɓe ɗon ɓen tun ko wa ɓe guluuje njowo."},{"book":"LINJIILA LUUKA","chapter":"9","verse":"15","text":"Ɓe joɗɗiniri ɓe no o wi'iri ɓe non."},{"book":"LINJIILA LUUKA","chapter":"9","verse":"16","text":"Onsay Iisaa ƴetti bireediije ɗen jowi e liƴƴi ɗin ɗiɗi, o ɓanti gite makko ɗen, o fewti ka kammu, o du'ii. Ontuma o taƴiti ɗe, o woni e jonnugol taalibaaɓe makko ɓen fii yo ɓen hewtin jamaa on."},{"book":"LINJIILA LUUKA","chapter":"9","verse":"17","text":"Fow ɲaami haa haari. Ɓe mooɓiti debeeje sappoo e ɗiɗi kunte ko lutti."},{"book":"LINJIILA LUUKA","chapter":"9","verse":"18","text":"Ɲande goo tawi Iisaa no wondi e taalibaaɓe mun ɓen ka wirnii, himo toraade Alla. Ontuma o landii ɓe ɗunɗoo, o wi'i: «E wi'i jamaa on, ko hombo woni lan min?»"},{"book":"LINJIILA LUUKA","chapter":"9","verse":"19","text":"Ɓe jaabii mo, ɓe wi'i: «Woɓɓe no wi'a ko onon woni Yaayaa lootaynooɗo on, woɓɓe kadi no wi'a ko onon woni Iiliiya, woɓɓe goo kadi no wi'a ko on annabaajo kiɗɗo goo immintinaa.»"},{"book":"LINJIILA LUUKA","chapter":"9","verse":"20","text":"Onsay o landii ɓe, o wi'i: «Onon non wi'uɗon ko hombo woni lan min?»"},{"book":"LINJIILA LUUKA","chapter":"9","verse":"21","text":"Iisaa yamiri ɓe, tentini, wota ɓe wowlan ɗun hay gooto."},{"book":"LINJIILA LUUKA","chapter":"9","verse":"22","text":"O ɓeyditi e ɗun, o wi'i: «Maa *Ɓii-Aaden on tampa fota, mawɓe ɓen e hooreeɓe *yottinooɓe sadaka ɓen e jannooɓe fii Sariya on ɓen fow wikkoo mo, o waree, o immintinoyee ka ɲalaande tammere.»"},{"book":"LINJIILA LUUKA","chapter":"9","verse":"23","text":"Onsay o wi'i ɓe fow wonde: «Kala faalaaɗo jokkude lan, yo o hayfintino, o ƴetta ɲande woo ɲande *leggal makko altindiraangal ngal,"},{"book":"LINJIILA LUUKA","chapter":"9","verse":"24","text":"Kala faalaaɗo dandude ngurndan mun, ɗan hayriray mo, kono kala non mo ngurndan mun hayriraa sabu an min, haray ontigi dandoyay ɗan."},{"book":"LINJIILA LUUKA","chapter":"9","verse":"25","text":"E ko nafa honɗun woodani neɗɗo heɓugol aduna on fow si o hayrintinike maa si o halkitike kanko tigi?"},{"book":"LINJIILA LUUKA","chapter":"9","verse":"26","text":"Awa kadi, kala hersirɗo lan, hersiri konguɗi an ɗin, Ɓii-Aaden on kadi hersiroyay mo tuma o ardoyi e mangural makko ngal e mangural Baabaajo on wondude e malaa'ikaaɓe laaɓuɓe ɓen."},{"book":"LINJIILA LUUKA","chapter":"9","verse":"27","text":"Miɗo wowlande on goonga, no woodi woɓɓe e mon onon wonɓe ɗoo ɓen, ɓe maayataa ado ɓe yi'ude laamu Alla ngun.»"},{"book":"LINJIILA LUUKA","chapter":"9","verse":"28","text":"Ɓay wa balɗe jeetati feƴƴii ɓawto yewtugol mo ɓe ɗin konguɗi, onsay o noddi Petruusu e Yuuhanna e Yaaquuba, ɓe yahi ka fello fii toragol Alla."},{"book":"LINJIILA LUUKA","chapter":"9","verse":"29","text":"Fewndo ko o torotoo, mbaadi yeeso makko ngon waylii, dolokke makko on wonti daneejo jalbuɗo."},{"book":"LINJIILA LUUKA","chapter":"9","verse":"30","text":"E nder ɗun, yimɓe ɗiɗo feeɲi no yewtida e makko, tawi ɓen-le ko Muusaa e Iiliiya."},{"book":"LINJIILA LUUKA","chapter":"9","verse":"31","text":"Ɓen no feeɲidi e annoora, hiɓe yewta fii yaadu makko sakkitordu ndun Yerusalaam."},{"book":"LINJIILA LUUKA","chapter":"9","verse":"32","text":"Tawi Petruusu e wondiɓɓe mun ɓen no soƴƴaade, kono ɓe ŋonti, ɓe yi'i annoora Iisaa on e ɓen yimɓe ɗiɗo ɓe o wondunoo e mun."},{"book":"LINJIILA LUUKA","chapter":"9","verse":"33","text":"Fewndo ɓee yimɓe ɗiɗo seedata e Iisaa, Petruusu wi'i mo: «Karamoko'en, no moƴƴi ka wonen ɗoo. Darnen togooji tati, onon wonndu, Muusaa wonndu, Iiliiya kadi wonndu.» Tawi kanko Petruusu o andaa ko o woni wowlude."},{"book":"LINJIILA LUUKA","chapter":"9","verse":"34","text":"Wa fewndo ko o wowlata ɗun, duulere ari buumi ɓe. Ko nden duulere buumata ɓe, ɓe huli."},{"book":"LINJIILA LUUKA","chapter":"9","verse":"35","text":"Onsay hawa yalti ka duulere, no wi'a: «Oo ɗoo ko Ɓiɗɗo an Suɓaaɗo on. Heɗitee mo!»"},{"book":"LINJIILA LUUKA","chapter":"9","verse":"36","text":"Ɓay ngol ewol waɗii, ɓe tawi ko Iisaa tun lutti ɗon. Taalibaaɓe ɓen mari ɗun fanki. Ɓe fillitanaaki hay gooto kon ko ɓe yi'i ɗon e nder ɗen balɗe ɗon."},{"book":"LINJIILA LUUKA","chapter":"9","verse":"37","text":"Bimbi nden ɲande ko ɓe jippotoo ka ley fello, jamaa moolanaaɗo ari fottugol e Iisaa."},{"book":"LINJIILA LUUKA","chapter":"9","verse":"38","text":"Onsay gorko goo ewnii ka hakkunde jamaa ton, o wi'i: «Karamoko'en, mi torike on tenƴinee oo ɓiɗɗo an, ko fii ko bajjo an on nii."},{"book":"LINJIILA LUUKA","chapter":"9","verse":"39","text":"Nde jinnawii ngin nangi mo woo, o sonkay, o iiroo, o yaltina ngurda. Ngii letta mo, awa kadi ko karahan ngii yaltirta e makko."},{"book":"LINJIILA LUUKA","chapter":"9","verse":"40","text":"Mi torike taalibaaɓe mon ɓen raɗagol ngii jinnawii, kono ɓe waawaali.»"},{"book":"LINJIILA LUUKA","chapter":"9","verse":"41","text":"Iisaa jaabii, wi'i: «Onon ko on jamaanu ɓoyliingu ngu gomɗinaa. Ko haa honde tuma mi wondata e mon, miɗo muɲɲanoo on? Awa addu ɗoo ɓiɗɗo maa on.»"},{"book":"LINJIILA LUUKA","chapter":"9","verse":"42","text":"Wa ko o ɓannata paykun kun, jinnawii ngin liɓi kun ka leydi, kun iirii. Kono Iisaa toŋani ngii. Onsay o sellini paykun kun, o jonniti kun ben makkun."},{"book":"LINJIILA LUUKA","chapter":"9","verse":"43","text":"Fow ŋalɗi fii mangural Allaahu on."},{"book":"LINJIILA LUUKA","chapter":"9","verse":"44","text":"«Onon heɗitee fota ɗii konguɗi ɗoo: Ɓii-Aaden on janfoyte, wattee e juuɗe yimɓe ɓen.»"},{"book":"LINJIILA LUUKA","chapter":"9","verse":"45","text":"Kono hari taalibaaɓe ɓen alaa faamude ɗin konguɗi, sabu hari hiɗi wirnanii ɓe fii wota ɓe andu ko ɗi firi. Awa kadi hari hiɓe huli landitagol mo ɗi."},{"book":"LINJIILA LUUKA","chapter":"9","verse":"46","text":"Onsay yeddondiral waɗi hakkunde maɓɓe fii andugol ko hombo e maɓɓe ɓuri teddude."},{"book":"LINJIILA LUUKA","chapter":"9","verse":"47","text":"Nde tawnoo Iisaa kaɲun no andunoo ɗin miijooji maɓɓe, o ƴetti paykun, o joɗɗini takko makko."},{"book":"LINJIILA LUUKA","chapter":"9","verse":"48","text":"Onsay o wi'i ɓe: «Kala jaɓuɗo kun paykun e innde an, haray ko min o jaɓi. Awa kadi kala jaɓuɗo lan, haray ko Nuluɗo lan on o jaɓi. Ko fii ko ɓurɗo fanɗude on e mon woni tedduɗo.»"},{"book":"LINJIILA LUUKA","chapter":"9","verse":"49","text":"Yuuhanna ƴetti haala kan, wi'i: «Karamoko'en, men yi'ii goɗɗo no raɗoo jinnaaji e innde mo'on. Men toŋani mo ɗun, ɓay o wondaa e amen fii jokkugol on.»"},{"book":"LINJIILA LUUKA","chapter":"9","verse":"50","text":"Onsay Iisaa wi'i mo: «Wota on toŋan mo ɗun. Ko fii kala mo wonaa gaɲo mon, haray ko giɗo mon.»"},{"book":"LINJIILA LUUKA","chapter":"9","verse":"51","text":"Ɓay wonii balɗe ɗe Iisaa ittetee ka aduna ɗoo ɗen hewtii, o fiɓi anniyee yahugol Yerusalaam."},{"book":"LINJIILA LUUKA","chapter":"9","verse":"52","text":"O immini woɓɓe ko hikkoo yeeso makko, ɓen yahi haa e hoɗo Samariyankeeɓe goo fii eɓɓindanagol mo ɗon kanko Iisaa."},{"book":"LINJIILA LUUKA","chapter":"9","verse":"53","text":"Kono ɓen yimɓe jaɓaali mo tolnude, ɓay ko Yerusalaam o sutii."},{"book":"LINJIILA LUUKA","chapter":"9","verse":"54","text":"Ɓay ɓe yi'ii ɗun, Yaaquuba e Yuuhanna wi'i Iisaa: «Koohoojo amen, hiɗon faalaa yo men wi'u yo yiite ngen iwu ka kammu ara mula ɓee?»"},{"book":"LINJIILA LUUKA","chapter":"9","verse":"55","text":"Onsay Iisaa fewti e maɓɓe, feli ɓe fota."},{"book":"LINJIILA LUUKA","chapter":"9","verse":"56","text":"Ontuma ɓe yaari e hoɗo goo."},{"book":"LINJIILA LUUKA","chapter":"9","verse":"57","text":"E nder ko ɓe yahata kon, goɗɗo wi'i mo: «Mi jokkete kala ka yaaruɗaa.»"},{"book":"LINJIILA LUUKA","chapter":"9","verse":"58","text":"Iisaa jaabii mo, wi'i: «Ndoni ɗin no mari gayɗe mun, awa kadi colli ɗin ka weeyo no mari ɲakkaaji mun, kono Ɓii-Aaden on kan alaa hay ka fowtina hoore mun nden.»"},{"book":"LINJIILA LUUKA","chapter":"9","verse":"59","text":"Iisaa wi'i goɗɗo goo: «Jokkan!»"},{"book":"LINJIILA LUUKA","chapter":"9","verse":"60","text":"Kono Iisaa jaabii mo, wi'i: «Accu mayɓe ɓen wattina mayɓe mun ɓen, kono an yahaa feɲɲinoyaa fii laamu Alla ngun.»"},{"book":"LINJIILA LUUKA","chapter":"9","verse":"61","text":"Goɗɗo goo kadi wi'i mo: «Koohoojo, mi jokkay on, kono newnanee lan taho, mi yaha mi waynoyoo ɓeynguure an nden.»"},{"book":"LINJIILA LUUKA","chapter":"9","verse":"62","text":"Iisaa wi'i onɗon kadi: «Kala fawuɗo jungo mun e hoore keri sarin, ontigi yeƴƴitii ɓaawo, haray on nafataa laamu Alla ngun.»"}]}