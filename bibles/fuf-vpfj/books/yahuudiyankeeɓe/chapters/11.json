{"data":[{"book":"YAHUUDIYANKEEƁE","chapter":"11","verse":"1","text":"E hin-le, gomɗinal ngal ko pellital fii piiji ɗi tanƴiniɗen, e hoolaare fii piiji ɗi en yi'aali taho."},{"book":"YAHUUDIYANKEEƁE","chapter":"11","verse":"2","text":"Alla kulji mawɓe ɓaawo ɗoo ɓen sabu gomɗinal maɓɓe ngal."},{"book":"YAHUUDIYANKEEƁE","chapter":"11","verse":"3","text":"Ko gomɗinal ngal wonɗen andirde aduna on ko daaluyee Alla on tagiraa. Ko ɗun waɗi ko yi'eten kon iwraa e ko yi'otoo."},{"book":"YAHUUDIYANKEEƁE","chapter":"11","verse":"4","text":"Ko gomɗinal ngal Haabiila yeɗiri Alla sadaka ɓurɗo moƴƴude mo Qaayiina on. O kuljiraa feewuɗo sabu ngal gomɗinal. Alla tigi kulji ɗen dokke makko. Fii kala kanko Haabiila o maayii, kono ngal gomɗinal no ɓanginde fii makko."},{"book":"YAHUUDIYANKEEƁE","chapter":"11","verse":"5","text":"Ko gomɗinal ngal kadi Hanuuka ƴentiniraa fii wota o andu mayde nden. En yi'ataa mo hande kadi sabu Allaahu on ƴentinno mo. Ko fii, ado o ƴentineede, hari o heɓiino kuluujaa wonde himo weltini Alla."},{"book":"YAHUUDIYANKEEƁE","chapter":"11","verse":"6","text":"Awa, e ɓaawo gomɗinal, gasataa ka ontigi weltina Alla, ko fii on ɓadotooɗo mo no haani gomɗinde wonde kanko Alla himo woodaa, gomɗina kadi ko kanko woni yoɓoowo ɗaɓɓooɓe mo ɓen."},{"book":"YAHUUDIYANKEEƁE","chapter":"11","verse":"7","text":"Ko gomɗinal ngal fahin Nuuhu moƴƴinirnoo laana fii dandugol ɓeynguure mun nden. Ko nii o teddiniri ko Alla *hiitaninoo mo fii ko aroyta yi'aaka taho kon. Ɓay o warrii non kanko Nuuhu, tawi o hollii wonde yimɓe aduna on ko felniiɓe. Alla jogori Nuuhu feewuɗo sabu gomɗinal makko ngal."},{"book":"YAHUUDIYANKEEƁE","chapter":"11","verse":"8","text":"Ko gomɗinal ngal kadi Ibraahiima ɗoftori noddaandu ndu Alla noddi mo ndun fii yahugol e leydi ndi o ronoyta ndin. O yahi e hoore o andaa ka o woni yahude."},{"book":"YAHUUDIYANKEEƁE","chapter":"11","verse":"9","text":"Ko gomɗinal o hoɗiri e ndin leydi fodaandi wa leydi jananiri, o hoɗi e nder cuuɗi bagi. Issaaqa* e Yaaquuba kadi hoɗiri non, ɓe ronidi e makko fodaari wootiri ndin."},{"book":"YAHUUDIYANKEEƁE","chapter":"11","verse":"10","text":"Ko fii hari, kanko Ibraahiima himo habbii hoɗo ngo tawata didol cuuɗi mun no tiiɗi, ngo tawata ko Alla eɓɓi, darni."},{"book":"YAHUUDIYANKEEƁE","chapter":"11","verse":"11","text":"Ko sabu gomɗinal ngal kadi, fii kala Saarata kaɲun ko mo jiidotaako, o heɓiri feere jurriyagol e nder nayeewu makko, ɓay himo hoolii wonde Alla ko hunnoowo ko o fodi kon."},{"book":"YAHUUDIYANKEEƁE","chapter":"11","verse":"12","text":"Ko ɗun waɗi si neɗɗo gooto, mo tawata mayde mun nden heɓiino ɗun, heɓi jurriya ɓurɗo koode ɗen ka kammu ɗuuɗude e njaareendi ndin ka sera baharu, ko tawata en waawataa limude."},{"book":"YAHUUDIYANKEEƁE","chapter":"11","verse":"13","text":"Ko e nder gomɗinal ngal ɓe fow ɓe maayi e ɓaawo hendagol piiji fodaaɗi ɗin, kono ɓe haynino ɗi ka woɗɗi, ɓe weltori, e nder qirritagol ko ɓe tuŋarankeeɓe e jananɓe ka leydi."},{"book":"YAHUUDIYANKEEƁE","chapter":"11","verse":"14","text":"Yewtirayɓe nii ɓen hollii no laaɓiri wonde hiɓe ɗaɓɓande hoore maɓɓe leydi heyri."},{"book":"YAHUUDIYANKEEƁE","chapter":"11","verse":"15","text":"Si tawno non ɓe wulɗano ka ɓe iwi ton, ɓe heɓayno feere no ɓe yiltora."},{"book":"YAHUUDIYANKEEƁE","chapter":"11","verse":"16","text":"Kono ka haqiiqa hiɓe himmannoo nokkuure ɓurnde moƴƴude, ɗun ko ka kammu. Ko ɗun waɗi Alla hersiraa noddeede Alla maɓɓe, ko fii o moƴƴinanii ɓe hoɗo."},{"book":"YAHUUDIYANKEEƁE","chapter":"11","verse":"17","text":"Ko gomɗinal ngal kadi Ibraahiima weeɓitiri Issaaqa fii layyagol fewndo ko Allaahu on ndarndii mo. Hari himo e fii sakkagol Issaaqa, ɓiɗɗo makko bajjo on, kanko hendinooɗo fodaariiji ɗin,"},{"book":"YAHUUDIYANKEEƁE","chapter":"11","verse":"18","text":"ɗun ko on mo Allaahu on daalannoo wonde: «Ko e Issaaqa jurriya maa on nodditirtee.»"},{"book":"YAHUUDIYANKEEƁE","chapter":"11","verse":"19","text":"Himo joginoo wonde Alla ko Waawuɗo hay immintingol mayɗo e hakkunde mayɓe ɓen, ko ɗun waɗi si o hettitiri ɓiɗɗo makko on wa immitiiɗo e mayde."},{"book":"YAHUUDIYANKEEƁE","chapter":"11","verse":"20","text":"Ko gomɗinal ngal kadi Issaaqa du'orani Yaaquuba e *Iisu fii ko aroyta kon."},{"book":"YAHUUDIYANKEEƁE","chapter":"11","verse":"21","text":"Ko gomɗinal ngal fahin, fewndo Yaaquuba maayata, o du'orani mo kala e ɓiɓɓe Yuusufu ɓen, o ugginii e hoore tuggordu makko ndun, o sujjani Alla."},{"book":"YAHUUDIYANKEEƁE","chapter":"11","verse":"22","text":"Ko gomɗinal ngal fahin, ɓay ɓadike ka Yuusufu maaya, o maandiniri fii eggudu *Banii-Isra'iila'en ndun *Misira, o waɗi kadi yamirooje fii ƴi'e makko ɗen."},{"book":"YAHUUDIYANKEEƁE","chapter":"11","verse":"23","text":"Ko gomɗinal ngal kadi, ɓay Muusaa jibinaama, mawɓe makko ɓen suuɗiri mo lebbi tati, ɓay ɓe tawii boobo on no labaa fota, awa kadi ɓe hulaano yamiroore lanɗo on."},{"book":"YAHUUDIYANKEEƁE","chapter":"11","verse":"24","text":"Ko gomɗinal ngal kadi, ɓay Muusaa mawnii, o salori wi'eede ko o geɗal jiwo Fir'awna on."},{"book":"YAHUUDIYANKEEƁE","chapter":"11","verse":"25","text":"O tawi ko tampindineede e jamaa Alla on ɓurani mo, edii weltorgol junuubu e nder saa'ihun."},{"book":"YAHUUDIYANKEEƁE","chapter":"11","verse":"26","text":"Tawi himo miijii wonde ko aybinireede wa *Almasiihu on ɓuri jogaade ngalu tiiɗungu edii ngu Misira ngun, ko fii himo ndaaraynoo ka muutii telen ka njoddi."},{"book":"YAHUUDIYANKEEƁE","chapter":"11","verse":"27","text":"Ko gomɗinal ngal o yaltiri Misira e ɓaawo ɗenƴagol tikkere lanɗo on, ɓay himo catornoo wa sutiiɗo on mo yi'otaako."},{"book":"YAHUUDIYANKEEƁE","chapter":"11","verse":"28","text":"Ko gomɗinal ngal kadi o waɗiri *Juldeere Yawtaneede nden, e wujugol ƴiiƴan fii wota muloowo dikkuruuɓe on meemu ko dikkoranaa Isra'iilayankeeɓe ɓen kon."},{"book":"YAHUUDIYANKEEƁE","chapter":"11","verse":"29","text":"Ko gomɗinal ngal fahin ɓe taƴitiri *Baharu Boɗeejo on wa leydi yorndi, kono nde Misirayankooɓe ɓen eɓɓunoo waɗirgol non, ɓe yoolino."},{"book":"YAHUUDIYANKEEƁE","chapter":"11","verse":"30","text":"Ko gomɗinal ngal kadi tata on Yeerikoo yaniri, ɓay ɓe gaynii taaraade mo e nder balɗe jeeɗiɗi."},{"book":"YAHUUDIYANKEEƁE","chapter":"11","verse":"31","text":"Ko gomɗinal ngal kadi waɗi si *Raabi, oo debbo cagaajo, maydaano e heeferɓe ɓen, sabu ko o wernirnoo tefooɓe ɓen kon ɓuttu."},{"book":"YAHUUDIYANKEEƁE","chapter":"11","verse":"32","text":"Ko honɗun mi wi'ata kadi? Saa'i on yonantaa lan si tawii mi wowlay mi fensita fii oo wi'eteeɗo *Gadawna e *Baaraka e Samsuuna e Yiftaaha e Daawuuda e Samu'iila e annabaaɓe ɓen."},{"book":"YAHUUDIYANKEEƁE","chapter":"11","verse":"33","text":"Ko gomɗinal ngal ɓe fooliri laamateeriiji, ɓe tabintini peewal, ɓe heɓi fodaariiji, ɓe ombi sekko ngayuuje."},{"book":"YAHUUDIYANKEEƁE","chapter":"11","verse":"34","text":"Ɓe ɗannini giiteeli bonnooji, ɓe daɗi mbelndi kaafa, ɓe heewi doole fii kala hiɓe lo'unoo, ɓe hollitii ka nder hareeji, ɓe raɗii koneeli jananɓe ɓen."},{"book":"YAHUUDIYANKEEƁE","chapter":"11","verse":"35","text":"Rewɓe yi'i mayɓe mun no immitoo. Woɓɓe goo kadi lettaa, ɓe salii sotteede fii no ɓe heɓira ummutal ɓurngal moƴƴude."},{"book":"YAHUUDIYANKEEƁE","chapter":"11","verse":"36","text":"Woɓɓe ɓen heɓi aybineede e focceede, e hoore jolkeede sokee."},{"book":"YAHUUDIYANKEEƁE","chapter":"11","verse":"37","text":"Woɓɓe ɓen wariraa kaaƴe, woɓɓe ɓen tampinaa taƴaa ɗiɗi, maa wariraa kaafa. Woɓɓe nawri ngurndan mun ɗan yaarugol hen fow, hara no ɓornii guri baali maa be'i, ɓillorɓe ɗi fow, cukkee tampinee."},{"book":"YAHUUDIYANKEEƁE","chapter":"11","verse":"38","text":"Hari aduna on handaa e ɓen, ɓe tawata wonundeeji mun ko ka wulaaji e ka pelle e ka pammeeje e ka gayɗe."},{"book":"YAHUUDIYANKEEƁE","chapter":"11","verse":"39","text":"Ɓen kuljiranooɓe sabu gomɗinal mun ngal fow non, hendaaki ko ɓe fodanoo kon."},{"book":"YAHUUDIYANKEEƁE","chapter":"11","verse":"40","text":"Ko fii Alla no eɓɓani en goɗɗun ko ɓuri moƴƴude, fii wota ɓe laato timmuɓe e ɓaawo men."}]}