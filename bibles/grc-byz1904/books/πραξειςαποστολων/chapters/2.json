{"data":[{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"1","text":"Καὶ ἐν τῷ συμπληροῦσθαι τὴν ἡμέραν τῆς πεντηκοστῆς ἦσαν ἅπαντες ὁμοθυμαδὸν ἐπὶ τὸ αὐτό."},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"2","text":"καὶ ἐγένετο ἄφνω ἐκ τοῦ οὐρανοῦ ἦχος ὥσπερ φερομένης πνοῆς βιαίας, καὶ ἐπλήρωσεν ὅλον τὸν οἶκον οὗ ἦσαν καθήμενοι·"},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"3","text":"καὶ ὤφθησαν αὐτοῖς διαμεριζόμεναι γλῶσσαι ὡσεὶ πυρός, ἐκάθισέ τε ἐφ᾽ ἕνα ἕκαστον αὐτῶν,"},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"4","text":"καὶ ἐπλήσθησαν ἅπαντες Πνεύματος Ἁγίου, καὶ ἤρξαντο λαλεῖν ἑτέραις γλώσσαις καθὼς τὸ Πνεῦμα ἐδίδου αὐτοῖς ἀποφθέγγεσθαι."},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"5","text":"Ἦσαν δὲ ἐν Ἱερουσαλὴμ κατοικοῦντες Ἰουδαῖοι, ἄνδρες εὐλαβεῖς ἀπὸ παντὸς ἔθνους τῶν ὑπὸ τὸν οὐρανόν·"},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"6","text":"γενομένης δὲ τῆς φωνῆς ταύτης συνῆλθε τὸ πλῆθος καὶ συνεχύθη, ὅτι ἤκουον εἷς ἕκαστος τῇ ἰδίᾳ διαλέκτῳ λαλούντων αὐτῶν."},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"7","text":"ἐξίσταντο δὲ πάντες καὶ ἐθαύμαζον λέγοντες πρὸς ἀλλήλους· οὐκ ἰδοὺ πάντες οὗτοί εἰσιν οἱ λαλοῦντες Γαλιλαῖοι;"},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"8","text":"καὶ πῶς ἡμεῖς ἀκούομεν ἕκαστος τῇ ἰδίᾳ διαλέκτῳ ἡμῶν ἐν ᾗ ἐγεννήθημεν,"},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"9","text":"Πάρθοι καὶ Μῆδοι καὶ Ἐλαμῖται, καὶ οἱ κατοικοῦντες τὴν Μεσοποταμίαν, Ἰουδαίαν τε καὶ Καππαδοκίαν, Πόντον καὶ τὴν Ἀσίαν,"},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"10","text":"Φρυγίαν τε καὶ Παμφυλίαν, Αἴγυπτον καὶ τὰ μέρη τῆς Λιβύης τῆς κατὰ Κυρήνην, καὶ οἱ ἐπιδημοῦντες Ῥωμαῖοι, Ἰουδαῖοί τε καὶ προσήλυτοι,"},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"11","text":"Κρῆτες καὶ Ἄραβες, ἀκούομεν λαλούντων αὐτῶν ταῖς ἡμετέραις γλώσσαις τὰ μεγαλεῖα τοῦ Θεοῦ;"},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"12","text":"ἐξίσταντο δὲ πάντες καὶ διηπόρουν, ἄλλος πρὸς ἄλλον λέγοντες· τί ἂν θέλοι τοῦτο εἶναι;"},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"13","text":"ἕτεροι δὲ χλευάζοντες ἔλεγον ὅτι γλεύκους μεμεστωμένοι εἰσί."},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"14","text":"Σταθεὶς δὲ Πέτρος σὺν τοῖς ἕνδεκα ἐπῆρε τὴν φωνὴν αὐτοῦ καὶ ἀπεφθέγξατο αὐτοῖς· ἄνδρες Ἰουδαῖοι καὶ οἱ κατοικοῦντες Ἱερουσαλὴμ ἅπαντες, τοῦτο ὑμῖν γνωστὸν ἔστω καὶ ἐνωτίσασθε τὰ ῥήματά μου."},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"15","text":"οὐ γάρ, ὡς ὑμεῖς ὑπολαμβάνετε, οὗτοι μεθύουσιν· ἔστι γὰρ ὥρα τρίτη τῆς ἡμέρας·"},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"16","text":"ἀλλὰ τοῦτό ἐστι τὸ εἰρημένον διὰ τοῦ προφήτου Ἰωήλ·"},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"17","text":"καὶ ἔσται ἐν ταῖς ἐσχάταις ἡμέραις, λέγει ὁ Θεός, ἐκχεῶ ἀπὸ τοῦ πνεύματός μου ἐπὶ πᾶσαν σάρκα, καὶ προφητεύσουσιν οἱ υἱοὶ ὑμῶν καὶ αἱ θυγατέρες ὑμῶν, καὶ οἱ νεανίσκοι ὑμῶν ὁράσεις ὄψονται, καὶ οἱ πρεσβύτεροι ὑμῶν ἐνύπνια ἐνυπνιασθήσονται·"},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"18","text":"καί γε ἐπὶ τοὺς δούλους μου καὶ ἐπὶ τὰς δούλας μου ἐν ταῖς ἡμέραις ἐκείναις ἐκχεῶ ἀπὸ τοῦ πνεύματός μου, καὶ προφητεύσουσι."},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"19","text":"καὶ δώσω τέρατα ἐν τῷ οὐρανῷ ἄνω καὶ σημεῖα ἐπὶ τῆς γῆς κάτω, αἷμα καὶ πῦρ καὶ ἀτμίδα καπνοῦ·"},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"20","text":"ὁ ἥλιος μεταστραφήσεται εἰς σκότος καὶ ἡ σελήνη εἰς αἷμα πρὶν ἢ ἐλθεῖν τὴν ἡμέραν Κυρίου τὴν μεγάλην καὶ ἐπιφανῆ."},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"21","text":"καὶ ἔσται πᾶς ὃς ἂν ἐπικαλέσηται τὸ ὄνομα Κυρίου σωθήσεται."},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"22","text":"Ἄνδρες Ἰσραηλῖται, ἀκούσατε τοὺς λόγους τούτους. Ἰησοῦν τὸν Ναζωραῖον, ἄνδρα ἀπὸ τοῦ Θεοῦ ἀποδεδειγμένον εἰς ὑμᾶς δυνάμεσι καὶ τέρασι καὶ σημείοις οἷς ἐποίησε δι᾽ αὐτοῦ ὁ Θεὸς ἐν μέσῳ ὑμῶν, καθὼς καὶ αὐτοὶ οἴδατε,"},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"23","text":"τοῦτον τῇ ὡρισμένῃ βουλῇ καὶ προγνώσει τοῦ Θεοῦ ἔκδοτον λαβόντες, διὰ χειρῶν ἀνόμων προσπήξαντες ἀνείλετε·"},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"24","text":"ὃν ὁ Θεὸς ἀνέστησε λύσας τὰς ὠδῖνας τοῦ θανάτου, καθότι οὐκ ἦν δυνατὸν κρατεῖσθαι αὐτὸν ὑπ᾽ αὐτοῦ."},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"25","text":"Δαυῒδ γὰρ λέγει εἰς αὐτόν· προωρώμην τὸν Κύριον ἐνώπιόν μου διὰ παντός, ὅτι ἐκ δεξιῶν μού ἐστιν ἵνα μὴ σαλευθῶ."},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"26","text":"διὰ τοῦτο εὐφράνθη ἡ καρδία μου καὶ ἠγαλλιάσατο ἡ γλῶσσά μου, ἔτι δὲ καὶ ἡ σάρξ μου κατασκηνώσει ἐπ᾽ ἐλπίδι,"},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"27","text":"ὅτι οὐκ ἐγκαταλείψεις τὴν ψυχήν μου εἰς ᾅδου οὐδὲ δώσεις τὸν ὅσιόν σου ἰδεῖν διαφθοράν."},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"28","text":"ἐγνώρισάς μοι ὁδοὺς ζωῆς, πληρώσεις με εὐφροσύνης μετὰ τοῦ προσώπου σου."},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"29","text":"Ἄνδρες ἀδελφοί, ἐξὸν εἰπεῖν μετὰ παρρησίας πρὸς ὑμᾶς περὶ τοῦ πατριάρχου Δαυῒδ ὅτι καὶ ἐτελεύτησε καὶ ἐτάφη καὶ τὸ μνῆμα αὐτοῦ ἐστιν ἐν ἡμῖν ἄχρι τῆς ἡμέρας ταύτης."},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"30","text":"προφήτης οὖν ὑπάρχων, καὶ εἰδὼς ὅτι ὅρκῳ ὤμοσεν αὐτῷ ὁ Θεὸς ἐκ καρποῦ τῆς ὀσφύος αὐτοῦ τὸ κατὰ σάρκα ἀναστήσειν τὸν Χριστὸν καθίσαι ἐπὶ τοῦ θρόνου αὐτοῦ,"},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"31","text":"προϊδὼν ἐλάλησε περὶ τῆς ἀναστάσεως τοῦ Χριστοῦ ὅτι οὐ κατελείφθη ἡ ψυχὴ αὐτοῦ εἰς ᾅδου οὐδὲ ἡ σὰρξ αὐτοῦ εἶδε διαφθοράν."},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"32","text":"τοῦτον τὸν Ἰησοῦν ἀνέστησεν ὁ Θεός, οὗ πάντες ἡμεῖς ἐσμεν μάρτυρες."},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"33","text":"τῇ δεξιᾷ οὖν τοῦ Θεοῦ ὑψωθείς, τήν τε ἐπαγγελίαν τοῦ Ἁγίου Πνεύματος λαβὼν παρὰ τοῦ πατρός, ἐξέχεε τοῦτο ὃ νῦν ὑμεῖς βλέπετε καὶ ἀκούετε."},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"34","text":"οὐ γὰρ Δαυῒδ ἀνέβη εἰς τοὺς οὐρανούς, λέγει δὲ αὐτός· εἶπεν ὁ Κύριος τῷ Κυρίῳ μου, κάθου ἐκ δεξιῶν μου"},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"35","text":"ἕως ἂν θῶ τοὺς ἐχθρούς σου ὑποπόδιον τῶν ποδῶν σου."},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"36","text":"ἀσφαλῶς οὖν γινωσκέτω πᾶς οἶκος Ἰσραὴλ ὅτι καὶ Κύριον καὶ Χριστὸν αὐτὸν ὁ Θεὸς ἐποίησε, τοῦτον τὸν Ἰησοῦν ὃν ὑμεῖς ἐσταυρώσατε."},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"37","text":"Ἀκούσαντες δὲ κατενύγησαν τῇ καρδίᾳ, εἶπόν τε πρὸς τὸν Πέτρον καὶ τοὺς λοιποὺς ἀποστόλους· τί ποιήσομεν, ἄνδρες ἀδελφοί;"},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"38","text":"Πέτρος δὲ ἔφη πρὸς αὐτούς· μετανοήσατε, καὶ βαπτισθήτω ἕκαστος ὑμῶν ἐπὶ τῷ ὀνόματι Ἰησοῦ Χριστοῦ εἰς ἄφεσιν ἁμαρτιῶν, καὶ λήψεσθε τὴν δωρεὰν τοῦ Ἁγίου Πνεύματος."},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"39","text":"ὑμῖν γάρ ἐστιν ἡ ἐπαγγελία καὶ τοῖς τέκνοις ὑμῶν καὶ πᾶσι τοῖς εἰς μακράν, ὅσους ἂν προσκαλέσηται Κύριος ὁ Θεὸς ἡμῶν."},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"40","text":"ἑτέροις τε λόγοις πλείοσι διεμαρτύρετο καὶ παρεκάλει λέγων· σώθητε ἀπὸ τῆς γενεᾶς τῆς σκολιᾶς ταύτης."},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"41","text":"οἱ μὲν οὖν ἀσμένως ἀποδεξάμενοι τὸν λόγον αὐτοῦ ἐβαπτίσθησαν, καὶ προσετέθησαν τῇ ἡμέρᾳ ἐκείνῃ ψυχαὶ ὡσεὶ τρισχίλιαι."},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"42","text":"ἦσαν δὲ προσκαρτεροῦντες τῇ διδαχῇ τῶν ἀποστόλων καὶ τῇ κοινωνίᾳ καὶ τῇ κλάσει τοῦ ἄρτου καὶ ταῖς προσευχαῖς."},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"43","text":"Ἐγένετο δὲ πάσῃ ψυχῇ φόβος, πολλά τε τέρατα καὶ σημεῖα διὰ τῶν ἀποστόλων ἐγίνετο."},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"44","text":"πάντες δὲ οἱ πιστεύοντες ἦσαν ἐπὶ τὸ αὐτὸ καὶ εἶχον ἅπαντα κοινά,"},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"45","text":"καὶ τὰ κτήματα καὶ τὰς ὑπάρξεις ἐπίπρασκον καὶ διεμέριζον αὐτὰ πᾶσι καθότι ἄν τις χρείαν εἶχε·"},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"46","text":"καθ᾽ ἡμέραν τε προσκαρτεροῦντες ὁμοθυμαδὸν ἐν τῷ ἱερῷ, κλῶντές τε κατ᾽ οἶκον ἄρτον, μετελάμβανον τροφῆς ἐν ἀγαλλιάσει καὶ ἀφελότητι καρδίας,"},{"book":"ΠΡΑΞΕΙΣ ΑΠΟΣΤΟΛΩΝ","chapter":"2","verse":"47","text":"αἰνοῦντες τὸν Θεὸν καὶ ἔχοντες χάριν πρὸς ὅλον τὸν λαόν. ὁ δὲ Κύριος προσετίθει τοὺς σῳζομένους καθ᾽ ἡμέραν τῇ ἐκκλησίᾳ."}]}