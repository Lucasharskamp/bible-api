{"data":[{"book":"Fe Fɔlɔ Fɔlɛ","chapter":"14","verse":"1","text":"Na waxati Babilɔn bɔxi mangɛ Amarafeli, Elasari bɔxi mangɛ Ariyoki, Elama bɔxi mangɛ Kedorolameri, nun Goyin bɔxi mangɛ Tidali, yi mangɛ naani naxa saatɛ tongo e boore bɛ mangɛ suuli ndee gerefe ra."},{"book":"Fe Fɔlɔ Fɔlɛ","chapter":"14","verse":"2","text":"Na mangɛ suuli nan ya: Sodoma mangɛ Bera, Gomora mangɛ Birisa, Adamaha mangɛ Sinabu, Seboyimi mangɛ Semeberi, nun Bela mangɛ Sowari."},{"book":"Fe Fɔlɔ Fɔlɛ","chapter":"14","verse":"3","text":"Yi mangɛ suuli naxa e malan gulunba nde kui naxan xili Sidimi, Fɔxɔɛ Baa na dɛnnaxɛ to."},{"book":"Fe Fɔlɔ Fɔlɛ","chapter":"14","verse":"4","text":"Kabi ɲɛ fu nun firin yi mangɛ suuli nu na mangɛ Kedorolameri xa nɔɛ bun ma, kɔnɔ ɲɛ fu nun saxan nde e naxa muruta a xa mangɛya ma."},{"book":"Fe Fɔlɔ Fɔlɛ","chapter":"14","verse":"5","text":"A ɲɛ fu nun naani nde, mangɛ Kedorolameri nun mangɛ naxee nu na a sɛɛti ma, e naxa siga gere sode. E naxa nɔ a birin na: Refaka naxee nu na Asiteroti Karanayimi, Susika naxee nu na Hami, Emika naxee nu na Sawe Kiriyatayimi,"},{"book":"Fe Fɔlɔ Fɔlɛ","chapter":"14","verse":"6","text":"a nun Xorika naxee nu na geya ma Seyiri biri han Paran gbengberen yire fɛ ma."},{"book":"Fe Fɔlɔ Fɔlɛ","chapter":"14","verse":"7","text":"Na xanbi e naxa gbilen, e naxa siga En Misapati, naxan xili Kadesi. E naxa nɔ Amalɛkikae ra, a nun Amorika naxee nu sabatixi Xasason Tamari."},{"book":"Fe Fɔlɔ Fɔlɛ","chapter":"14","verse":"8","text":"Na tɛmui, Sodoma mangɛ, Gomora mangɛ, Adamaha mangɛ, Seboyimi mangɛ, a nun Bela mangɛ (Bela xili Sowari), e naxa e malan gulunba kui naxan xili Sidimi yi mangɛ suuli gerefe ma:"},{"book":"Fe Fɔlɔ Fɔlɛ","chapter":"14","verse":"9","text":"Elama mangɛ Kedorolameri, Goyin mangɛ Tidali, Babilɔn mangɛ Amarafeli, nun Lasa mangɛ Ariyoki. Na mangɛ naani naxa yi mangɛ suuli gere."},{"book":"Fe Fɔlɔ Fɔlɛ","chapter":"14","verse":"10","text":"Yilie nu na Sidimi gulunba kui, dole nu na e kui. Sodoma mangɛ nun Gomora mangɛ to e gi, e naxa fa bira na yilie kui. Mixi dɔnxɔɛe naxa e gi sigafe ra geya fari."},{"book":"Fe Fɔlɔ Fɔlɛ","chapter":"14","verse":"11","text":"Na mangɛ naani naxee geeni, e naxa Sodoma nun Gomora harige nun e xa baloe birin tongo, e siga."},{"book":"Fe Fɔlɔ Fɔlɛ","chapter":"14","verse":"12","text":"E naxa Iburama xunya xa di Loti fan suxu a nun a harige birin, barima a nu sabatixi Sodoma nan kui."},{"book":"Fe Fɔlɔ Fɔlɛ","chapter":"14","verse":"13","text":"Mixi nde naxa nɔ a gide, a sa na fe birin tagi raba Iburama Eburuka bɛ. Na waxati, Iburama nu sabatixi Mamire Amorika xa wuri bili belebelee nan bun ma. Mamire nun a ngaxakerenyie Esekoli nun Aneri, e nun Iburama nu bara saatɛ tongo e boore bɛ."},{"book":"Fe Fɔlɔ Fɔlɛ","chapter":"14","verse":"14","text":"Iburama to a mɛ e bara a xunya xa di xɛmɛma Loti suxu, a naxa sɔɔri kɛmɛ saxan sɔɔri fu nun solomasaxan tongo, naxee nu barixi a xa mixie ya ma. E naxa siga na mangɛe fɔxɔ ra han taa naxan xili Dana."},{"book":"Fe Fɔlɔ Fɔlɛ","chapter":"14","verse":"15","text":"Kɔɛ ra Iburama naxa a xa sɔɔrie itaxun, e naxa na mangɛe tɛrɛnna gere ra. E naxa nɔ na mangɛe matutunde han Hoba, Damasi kɔɔla ma."},{"book":"Fe Fɔlɔ Fɔlɛ","chapter":"14","verse":"16","text":"Iburama naxa nɔ na harige birin masɔtɔde. A naxa gbilen a xunya xa di Loti ra, a harige, a xa ginɛ, nun a xa mixi birin."},{"book":"Fe Fɔlɔ Fɔlɛ","chapter":"14","verse":"17","text":"Iburama to gbilen xun nakeli kui kelife mangɛ Kedorolameri gerede nun mangɛ naxee nu na a sɛɛti ma, Sodoma mangɛ naxa siga a ralande gulunba kui naxan xili Sawe. Mɛnni xili nɛ «Mangɛ xa gulunba.»"},{"book":"Fe Fɔlɔ Fɔlɛ","chapter":"14","verse":"18","text":"Na xanbi, Salamu mangɛ Melekisedeki naxa fa taami nun wɛni ra Iburama bɛ. Ala Xili Xungbe Kanyi xa sɛrɛxɛdubɛ nan nu na Melekisedeki ra."},{"book":"Fe Fɔlɔ Fɔlɛ","chapter":"14","verse":"19","text":"A naxa duba Iburama bɛ a falafe ra,"},{"book":"Fe Fɔlɔ Fɔlɛ","chapter":"14","verse":"20","text":"Tantui na Ala Xili Xungbe Kanyi bɛ,"},{"book":"Fe Fɔlɔ Fɔlɛ","chapter":"14","verse":"21","text":"Sodoma mangɛ naxa a fala Iburama bɛ, «N ma mixie ragbilen n ma, kɔnɔ naafuli tan xa lu i bɛ.»"},{"book":"Fe Fɔlɔ Fɔlɛ","chapter":"14","verse":"22","text":"Iburama naxa a yaabi, «N bara n kali Alatala ra, Ala Xili Xungbe Kanyi naxan koore nun bɔxi daaxi,"},{"book":"Fe Fɔlɔ Fɔlɛ","chapter":"14","verse":"23","text":"n mu sese tongoma naxan findi i gbe ra, hali luuti di, xa na mu a ra sankiri luuti, alako i naxa fa a fala, ‹N bara Iburama findi banna ra.›"},{"book":"Fe Fɔlɔ Fɔlɛ","chapter":"14","verse":"24","text":"N mu sese tongoma, fo n ma sɔɔrie naxan donxi. I man xa Aneri, Esekoli, nun Mamire gbe so e yi ra, barima e fan nu na n sɛɛti ma.»"}]}