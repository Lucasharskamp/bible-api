{"data":[{"book":"Lukasi","chapter":"5","verse":"1","text":"Lijuva limu, Yesu aveli kawoloka muluwongu ya lihiva lya Genesaleti, vandu vatangalili vaveli vamushengitela na kuyikekeneka, vakupikanisha chilongu cha Chapanga."},{"book":"Lukasi","chapter":"5","verse":"2","text":"Kavawona matu mavili mung'emula ya lihiva. Valovi veni vajabukili, vakusambula njafu shawu."},{"book":"Lukasi","chapter":"5","verse":"3","text":"Payingilili muwatu wumu wa Simoni, Yesu akamuluveyi Simoni awuseleshi kumachi, kutali padokwa na ng'emula ya lihiva. Kayikala pasi, akuwula lipinga lya vandu paghaveyi muwatu."},{"book":"Lukasi","chapter":"5","verse":"4","text":"Pamalili kuwula, kamuwombela Simoni, “Soli watu awu mbaka pamachi matali, mukadangi njafu shenu muwomeshi vasomba.”"},{"book":"Lukasi","chapter":"5","verse":"5","text":"Simoni kamuyangula, “Bambu tuyifwasha kutegha njafu pamii posi tupata chindu ha, leki pawudeta yuwi datuyasilili njafu.”"},{"book":"Lukasi","chapter":"5","verse":"6","text":"Pambeli pavagolili kala, vawomesha vasomba vatangalili hata njafu sikakandeyi kudumuka."},{"book":"Lukasi","chapter":"5","verse":"7","text":"Vavakema vayawu vavelili muwatu wingi vayisi kuvatanga. Vayisa, vamemesha vasomba matu vosi mavili, hata vakacheyi vadibali."},{"book":"Lukasi","chapter":"5","verse":"8","text":"Simoni Petili pawonili nawula, kamtundamila Yesu kadeta, wuki pawushu panenga, yuwi Chapanga, nenga muna sambi!"},{"book":"Lukasi","chapter":"5","verse":"9","text":"Simoni pamu na vamonga vosi vakayikang'anikeyi munu kupata vasomba vatangalili nawula."},{"book":"Lukasi","chapter":"5","verse":"10","text":"Wuwula wula Yakobi na Yohani, vana va Sebidayu, vaveli valova vayaki Simoni. Yesu kamuwombela Simoni, “Kotoo kutila, kukandila ponopa dawuvi mufuva vandu.”"},{"book":"Lukasi","chapter":"5","verse":"11","text":"Topi, pavapayikili matu mung'emula ya lihiva, vafilekili findu fyawu fyosi, vamkovikela Yesu."},{"book":"Lukasi","chapter":"5","verse":"12","text":"Yesu paveli mbwani yimu yaveli na mundu yumoyu yavelili na ukalava mvili wosi. Pamuwonili Yesu, mweni kamuwila pasi kamluva, “Bambu, pawudayila, ukuwesha kung'ofuwa.”"},{"book":"Lukasi","chapter":"5","verse":"13","text":"Yesu kamuwolushela liwoku lyaki na kumkamula padeta, “Ngudayila! Ung'ali!” Tepu ukalava wula uwuka."},{"book":"Lukasi","chapter":"5","verse":"14","text":"Yesu kamuwombela, “Kotoo kumuwombela mundu yoyosi, ila ukayilangushi kwa mgolafichuku wa nyumba ya kudadavila, uyeghi fupu ya kupugiwa umweni, kucha walayishili Musa, ukatovileli kucha kulowoka.”"},{"book":"Lukasi","chapter":"5","verse":"15","text":"Topi, milandu ya Yesu yikwila mwambu wosi. Lipinga lya vandu vatangalili liyikungasha kumpikanisha na kulowuliwa matami vawu."},{"book":"Lukasi","chapter":"5","verse":"16","text":"Mweni ayendili pangajila vandu, aku akadadaveyi."},{"book":"Lukasi","chapter":"5","verse":"17","text":"Lijuva limu, Yesu avelili pawula. Mafwalisayu na vawula va Malawu va Chapanga vamupili Musa kufuma kila luvagha Mugalilaya na Muyudeya na Muyelusalemu, vaveli vayikala. Liwovi lya Bambu lyaveli pamu na mweni lya kulowola valwalili."},{"book":"Lukasi","chapter":"5","verse":"18","text":"Tepu vandu vayisa, vamuyegha mundu yumu yapombalili muluhagha, vayesha kumuyingisha munyumba, paulongolu pa Yesu."},{"book":"Lukasi","chapter":"5","verse":"19","text":"Lakini, kwanongwa ya lipinga lya vandu, valemwili kwingila munyumba. Topi, vakwela kumbindi ya lituvili liveli ligalamu, vakwemula midasi, vampenesha yula yapombalili pamu na ulili waki vamvikili paulongolu ya Yesu."},{"book":"Lukasi","chapter":"5","verse":"20","text":"Yesu pawonili ujumilwa wawu mkomi, amuwombilili mundu yula, “Ghanja, ngupomela sambi shaku.”"},{"book":"Lukasi","chapter":"5","verse":"21","text":"Vawula va Malawu na Mafwalisayu vakandili kuyidasha, “Ghani yadeta filongu fya kumduka Chapanga? Kwa hela mundu yawesha kupomela sambi, ila Chapanga weka hela!”"},{"book":"Lukasi","chapter":"5","verse":"22","text":"Yesu avamanyili kala chivayihola, kavadasha, mkuyihola liki mundima shenu?"},{"book":"Lukasi","chapter":"5","verse":"23","text":"Choti chivelili chipusuka nendu: kudeta, kupomeliwa sambi, awu kudeta, “Woloki yendi?"},{"book":"Lukasi","chapter":"5","verse":"24","text":"Topi, ngudayila mumanyi mwana wa mundu kana uwesu wa kupomela vandu sambi kumlima.” Kamuwombela, yula mundu yapombalili, “Tandamuki, toli ulili waku yendi kaya.”"},{"book":"Lukasi","chapter":"5","verse":"25","text":"Tepu, ayisili kuwoloka paulongolu ya vosi, akatolili ulili waki kayenda kayaki kunu pamujuma Chapanga."},{"book":"Lukasi","chapter":"5","verse":"26","text":"Vosi vakayikang'anikeyi! Livakamula lyogha, pavamjuma Chapanga, pavadeta. “Tuyiwona mihilu nalelu.”"},{"book":"Lukasi","chapter":"5","verse":"27","text":"Pambeli, Yesu afumili panji, amwonili mundu yasumula yivamkemaya Lawi, kayikala pa golela chichuku chaki. Yesu kamuwombela, “Ungovikeli.”"},{"book":"Lukasi","chapter":"5","verse":"28","text":"Lawi afilekili fyosi, kamkovekela Yesu."},{"book":"Lukasi","chapter":"5","verse":"29","text":"Lawi amugolilili Yesu lihungu likomi kayaki na vandu vasumula mbiya na vandu vamonga vayikalili pamu."},{"book":"Lukasi","chapter":"5","verse":"30","text":"Mafwalisayu na vawula va Malawu vakavang'ong'utekeleyi vandundami vaki pavadeta, Wuli mukulya na kulanda pamu na vandu yivasumula mbiya na yivavelili na sambi?"},{"book":"Lukasi","chapter":"5","verse":"31","text":"Yesu kavayangula, “Vavelili na njimba nofu vakudayila ha muyilwana, vamudayilili vala vatami.”"},{"book":"Lukasi","chapter":"5","verse":"32","text":"Nyisa ng'odu kuvakema vandu goleki vapomeli, ila vavelili na sambi vapomeli."},{"book":"Lukasi","chapter":"5","verse":"33","text":"Vandu vamonga vamkovekela Yesu, vamuwombela, “Vandundami va Yohani mbatisha vakwikaja kulya myanja yitangalili na kudadava, hata vana chuli va Mafwalisayu vakugola wuwowu. Lakini vandundami vaku vakulya na kulanda hela.”"},{"book":"Lukasi","chapter":"5","verse":"34","text":"Yesu avayangulili, “Wuli, vala vandu vavalalikili kulihungu lya kuheta mukuvadayila vayikaji kulya na kunu bambu wa lihungu lya kuheta vawa pamu? Ng'odu!"},{"book":"Lukasi","chapter":"5","verse":"35","text":"Lakini dachiyisi chipindi bambu wa lihungu lya kuheta davamuwushi pala pavayikalili pamu, chipindi achi davavi vakwikaja kulya.”"},{"book":"Lukasi","chapter":"5","verse":"36","text":"Yesu avawombilili chilangushilu achi, “Vandu vakudumula ng'odu chipapi cha yingwa ya shonu na kuchivika muyingwa yisakalili, kucha pavagola naha, davavi vakudemula yila yingwa ya shonu na chila chipapi dachilinganili ng'odu na yila yingwa yisakalili."},{"book":"Lukasi","chapter":"5","verse":"37","text":"Vala vandu vakutaya ha difwayi wa shonu mumihaku yisakalili, vawona awu difwayi ya shonu daubaluli mihaku yila, difwayi dayiyitiki na mihaku dayibaluki."},{"book":"Lukasi","chapter":"5","verse":"38","text":"Difwayi ya shonu yikutayiwa mumihaku ya shonu."},{"book":"Lukasi","chapter":"5","verse":"39","text":"Kwahela mundu yadayila kulanda difwayi ya shonu, vakudeta wula wa dayili munofu nendu.”"}]}