{"data":[{"book":"EFEESI","chapter":"4","verse":"1","text":"Awa, mi wakkilinii on, min oo kasoojo sabu humondiral an e Joomi on, wuurugol ngurndan yaaduɗan e noddaandu ndu noddaɗon ndun,"},{"book":"EFEESI","chapter":"4","verse":"2","text":"e nder yankinaare e no newori e yondinaare fow. Muɲɲondiranee e nder giggol."},{"book":"EFEESI","chapter":"4","verse":"3","text":"Etee no tabintiniron pottal, ngal Ruuhu on yeɗata, e nder ɓuttu yuɓɓindirɗo on on."},{"book":"EFEESI","chapter":"4","verse":"4","text":"On fow on heɓii Ruuhu gooto, on laatike ɓandu wooturu, wano tawiri non kadi hiɗon mari tama'u gooto mo noddiraɗon fewndo noddaɗon on."},{"book":"EFEESI","chapter":"4","verse":"5","text":"Ko Joomi gooto kadi woodi, e gomɗinal gootal, e *lootannde maande kisiyee wootere,"},{"book":"EFEESI","chapter":"4","verse":"6","text":"e Alla gooto woodi, ɗun ko on Baabaajo fow, on Wonɗo dow fow e hakkunde fow e ɗi fow."},{"book":"EFEESI","chapter":"4","verse":"7","text":"Kono mo kala e men yeɗaama moƴƴere nden, embere dokkal ngal *Almasiihu on yeɗi en ngal."},{"book":"EFEESI","chapter":"4","verse":"8","text":"Ko ɗun waɗi si no wi'aa:"},{"book":"EFEESI","chapter":"4","verse":"9","text":"(E hin-le ko honɗun «o ƴawii» firi si wonaa wonde o tippike haa ka nokkeeli ɓurɗi luggude ka leydi?"},{"book":"EFEESI","chapter":"4","verse":"10","text":"On non Tippiiɗo, ko on ƴawi e dow kammuuli ɗin fow, fii hebbingol kala huunde.)"},{"book":"EFEESI","chapter":"4","verse":"11","text":"Ko kanko yeɗi woɓɓe wonugol sahaabaaɓe, woɓɓe ɓen wonugol annabaaɓe, woɓɓe ɓen feɲɲinooɓe Kibaaru Moƴƴo on, woɓɓe ɓen aynooɓe e jannooɓe,"},{"book":"EFEESI","chapter":"4","verse":"12","text":"fii hebulingol yimɓe Alla ɓen fii golleeji kurkagol ngol e fii tiiɗingol ɓandu Almasiihu on"},{"book":"EFEESI","chapter":"4","verse":"13","text":"haa en fow yuɓɓondiren e nder gomɗinal ngal e andugol *Ɓiɗɗo Alla on, mawnen, wonen mokobaaɓe, haa hewten mawnannde tooweendi ko woni e Almasiihu on kon fow."},{"book":"EFEESI","chapter":"4","verse":"14","text":"Ɗun, hande kadi en wontataa fayɓe yiilindirteeɓe, ruynirteeɓe kala noone janndeeji ɗi yimɓe eɓɓiri ƴoyre e kuuɗe maɓɓe ɗaynooje."},{"book":"EFEESI","chapter":"4","verse":"15","text":"Kono, wowlugol goonga e nder giggol, en mawnay e kala huunde e telen-ma on wonɗo hoore, ɗun ko Almasiihu on."},{"book":"EFEESI","chapter":"4","verse":"16","text":"Ko sabu makko tere *moftal wongal ɓandu makko ndun fottiri tiiɗi, humondiri moƴƴa ka jokke, ɗe ndu woni e mun. Ko ɗun waɗi, nde teral kala waɗiri no haanirani ɗun non, ɓandu ndun fow mawnay, hettoo e nder giggol."},{"book":"EFEESI","chapter":"4","verse":"17","text":"Awa e hino ko mi wi'ata on, mi andina on e innde Joomiraaɗo on: On haanaa wuurirde han kadi wa ɓe gomɗinaa ɓen, ɓen jokkuɓe miijooji mun mehi."},{"book":"EFEESI","chapter":"4","verse":"18","text":"Miijooji maɓɓe ɗin ko niɓɓituɗi, ko ɓe jananɓe e ngurndan Alla ɗan, sabu majjere maɓɓe nden e yoorere maɓɓe ɓernde nden."},{"book":"EFEESI","chapter":"4","verse":"19","text":"Ɓe alaa leeɓol liimanaaku few, ɓe jokkii jiiɓaare, fii waɗugol kala ko laaɓaa ko yuɓɓondiri e himme."},{"book":"EFEESI","chapter":"4","verse":"20","text":"Kono onon, hinaa non andirɗon Almasiihu on."},{"book":"EFEESI","chapter":"4","verse":"21","text":"Ɓay pellet on nanii fii makko no wowlee, on jannaama fii makko ko yaadi e goonga wonɗo e makko on,"},{"book":"EFEESI","chapter":"4","verse":"22","text":"haray hiɗon haani ɓortaade jikku mon feƴƴuɗo on e tagudi mon hindi ndin, ɗun ko on tuuniniroowo on himmeeji faljinooji,"},{"book":"EFEESI","chapter":"4","verse":"23","text":"accon ruuhuuji mon ɗin e hakkilaaji mon ɗin heyɗintinee,"},{"book":"EFEESI","chapter":"4","verse":"24","text":"ɓornoɗon tagudi mon heyri ndi Alla tagiri mbaadi mun e nder peewal e laaɓal ko rimata goonga."},{"book":"EFEESI","chapter":"4","verse":"25","text":"Ko ɗun waɗi ko yo on seedu e fenaande, mo kala e mon yo wowlan ɗimmo mun on goonga, ko fii ko en tere ɗe ɓandu wooturu."},{"book":"EFEESI","chapter":"4","verse":"26","text":"Si on aru seytinde, wota on waɗu junuubu, haray wota naange ngen mutu hiɗon tikki."},{"book":"EFEESI","chapter":"4","verse":"27","text":"Wota on jonnu Ibuliisa yolnde."},{"book":"EFEESI","chapter":"4","verse":"28","text":"Wujjaynooɗo woo wota wujju han kadi, kono yo o gollir juuɗe makko ɗen e nder nunɗal, o waɗa goɗɗun ko nafi, o okkora hatonjinɗo."},{"book":"EFEESI","chapter":"4","verse":"29","text":"Wota on accu kongol barminoowol woo yalta ka hunduko mon, kono wowlee konguɗi moƴƴinayɗi tun, addayɗi nafa, wallayɗi ɓeya mawnugol ka nder gomɗinal, ɗun ɗi waɗay ko moƴƴi e heɗotooɓe on ɓen."},{"book":"EFEESI","chapter":"4","verse":"30","text":"Wota on aanin Ruuhu Alla *Seniiɗo on, on mo maandiniraɗon fii ndee ɲalaande cottudi wonkii."},{"book":"EFEESI","chapter":"4","verse":"31","text":"Yo kala metteeɗe e tikkere e monee e sonko e hoyre e kala bonki iwu hakkunde mon."},{"book":"EFEESI","chapter":"4","verse":"32","text":"Moƴƴondiree, yurmondiron, yaafondiron, wano Alla yaafori on non sabu Almasiihu on."}]}