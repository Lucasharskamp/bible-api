{"data":[{"book":"Luka","chapter":"22","verse":"1","text":"Ichihungo cha pfighate pfilihela hamila, ichikemighwe Ichihungo che Ipasaka chikala chahabehi."},{"book":"Luka","chapter":"22","verse":"2","text":"Na ipfilongotsi we inambiko na iwolangulitsa Ghamalaghitso wang'ali wobama inzila ya kumkoma Yesu, lekeni wang'ali wowapfuka iwanu."},{"book":"Luka","chapter":"22","verse":"3","text":"Kuya Setani kamwingila Yuda yakemighwe Isikarioti, yumwe wa wala iwanang'ina kumi na weli."},{"book":"Luka","chapter":"22","verse":"4","text":"Naye kaghenda kwa ipfilongotsi we inambiko ne iwakulu wa iwanu iwokalitsa ing'anda ye Imulungu, kalonga nawo pfatsodaha kumhunduka Yesu."},{"book":"Luka","chapter":"22","verse":"5","text":"Nawo wadeng'elela na watoghola kumwing'a sendi."},{"book":"Luka","chapter":"22","verse":"6","text":"Yuda katoghola na kandusa kubama uleghelo wa ukumhunduka Yesu ichipindi kuduhu kingili lye iwanu."},{"book":"Luka","chapter":"22","verse":"7","text":"Litsuwa tsalipfika lye Ichihungo cha Pfighate ipfilihela hamila. Pfipfila likala litsuwa lya kukomighwa kwe iwang'olo we Ichihungo che Ipasaka."},{"book":"Luka","chapter":"22","verse":"8","text":"Apfo Yesu kawatuma Petiri na Yohane, kawalongela, “Mghende mkatutengele ichijo ili tuje Ipasaka.”"},{"book":"Luka","chapter":"22","verse":"9","text":"Nawo wamghutsa, “Kobama tukakutengele kwani?”"},{"book":"Luka","chapter":"22","verse":"10","text":"Kawedika, “Baho hamkwingila mne ghumji, mtsetingana ne immale yaghalile libigha lya ghamatsi. Mmuwinze mbaka mne ing'anda yatsakwingila."},{"book":"Luka","chapter":"22","verse":"11","text":"Na mtsomlongela yane ing'anda, ‘Imlangulitsi koghutsa, chilikwani chiheleto che iwahenza, ndiye Ipasaka hamwe ne iwanang'ina wangu?’"},{"book":"Luka","chapter":"22","verse":"12","text":"Naye katsowalangusa chiheleto chikulu cha uchanya, ichikwighwe ghoya. Namwe mtenge ichijo amo.”"},{"book":"Luka","chapter":"22","verse":"13","text":"Waghenda wachipfika chila ichinu ka Yesu pfawalongele, nawo watenga ichijo cha Ipasaka."},{"book":"Luka","chapter":"22","verse":"14","text":"Isaa haipfikile, Yesu kawasola iwatumighwa wake kakala nawo mchijo."},{"book":"Luka","chapter":"22","verse":"15","text":"Kawalongela, “Nosulukila kuja ichijo chino che Ipasaka na mwemwe ng'ana nidununzike!"},{"book":"Luka","chapter":"22","verse":"16","text":"Nowalongela ghendo, sitsakuja keli bae mbaka Pasaka haitsolawila mne Undewa we Imulungu.”"},{"book":"Luka","chapter":"22","verse":"17","text":"Yesu kasola ichikombe che dipfai, kalonga, “Mighede ghwe Imulungu.” Kuya kawalongela, “Mchisole mwose mchisole."},{"book":"Luka","chapter":"22","verse":"18","text":"Nowalongela kulawa sambi sitsoinwa bae idipfai ino mbaka Undewa we Imulungu utse.”"},{"book":"Luka","chapter":"22","verse":"19","text":"Kuya kasola chighate, kalonga, “Mighede Imulungu.” Kachibena, kaweng'a, kalonga, “Aluno lukuli lwangu lwamwing'ighwe mwemwe. Mtende pfino kwa kung'umbuka nene.”"},{"book":"Luka","chapter":"22","verse":"20","text":"Pfipfila, hawamalitse kuja ichijo cha nemihe, kaweng'a ichikombe kalonga, “Achi ichikombe cha lilaghano lya sambi lye Imulungu ilili mne idamu yangu, iimwitikilani mwemwe."},{"book":"Luka","chapter":"22","verse":"21","text":"Lekeni ghumoko ghwa ayula yatsonihunduka ghwa hamwe na nene mmetsa!"},{"book":"Luka","chapter":"22","verse":"22","text":"Imwana we Imunu katsakufa ka pfailamlighwe, lekeni katsoghaya ng'ani imunu yula iyomhunduka!”"},{"book":"Luka","chapter":"22","verse":"23","text":"Wandusa kwighutsa iwenyegho, yuhi mna wawo yatsotenda ichinu acho."},{"book":"Luka","chapter":"22","verse":"24","text":"Pfipfila wandusa kwihisanya yuhi mna wawo yatsakuwa mkulu kubita wose."},{"book":"Luka","chapter":"22","verse":"25","text":"Yesu kawalongela, “Iwandewa wa iwanu iwali si Wayahudi bae wowatawala iwanu kwe ingupfu, na wala wane ukulu mna wawo wokemighwa ‘Sale tse iwanu.’"},{"book":"Luka","chapter":"22","verse":"26","text":"Lekeni kuna mwemwe si pfipfo bae. Yali mkulu na yawe ka mdodo kubita wose, na chilongotsi yawe ka imunu iyotumikila."},{"book":"Luka","chapter":"22","verse":"27","text":"Kwaapfila yuhi yali mkulu? Yula iyokala mmetsa, au yula iyakwika ichijo? Ambe yula iyokala mmetsa? Lekeni nene namghati mwenu ka imunu iyosang'ana.”"},{"book":"Luka","chapter":"22","verse":"28","text":"“Namwe mkala na nene mne ukughetsighwa kwangu."},{"book":"Luka","chapter":"22","verse":"29","text":"Na nene nomwing'ani undewa, ka apfila aba wangu pfangahile nene."},{"book":"Luka","chapter":"22","verse":"30","text":"Mdahe ukuja ne ukunwa mmetsa mwangu mne undewa wangu, na kukala mne ipfighoda pfa undewa na kughahigha ghamakabila kumi na meli gha Isiraeli.”"},{"book":"Luka","chapter":"22","verse":"31","text":"Yesu kalonga, “Simoni, Simoni, ukale meso! Setani tsakabama kuwabeta mwemwe ka uhunga."},{"book":"Luka","chapter":"22","verse":"32","text":"Lekeni nikulombela ghweghwe Simoni, ukutoghola kwako kuleke kuhunguka, naghwe hautsombuyila keli uwapfile iwandughu tsako.”"},{"book":"Luka","chapter":"22","verse":"33","text":"Petiri kamlongela, “Imtwatsa, nene nitoghola kughenda na ghweghwe mchifungo na hata ukukomighwa.”"},{"book":"Luka","chapter":"22","verse":"34","text":"Yesu kamlongela, “Nokulongela Petiri, leloli jogholo ng'ana yeke ghweghwe kutsonibela mala ndatu, ka ng'unimanyile bae!”"},{"book":"Luka","chapter":"22","verse":"35","text":"Kuya Yesu kawaghutsa, “Pfii hala haniwatumile aku mwahela ghumfuko au mkoba au pfilatu, tsamuhungukighwa na chinu?” Walonga, “Bae! Ng'atuhungukighwe na chinu bae.”"},{"book":"Luka","chapter":"22","verse":"36","text":"Kawalongela, “Lekeni sambi yane ghumfuko aghusole, na yane mkoba pfipfila aghusole. Naye yalihela lipanga autse lighwanda lyake ne aghule limwe."},{"book":"Luka","chapter":"22","verse":"37","text":"Kwaapfila Ghamaandiko Mahenzeluka aghala igholonga. ‘Naye katsopetighwa ne iwanu wehile’ ghotimila. Nowalongela, hagho ghose ighandikighwe kwaajili ya nene ghobamighwa ghatimile.”"},{"book":"Luka","chapter":"22","verse":"38","text":"Iwanang'ina walonga, “Mtwatsa, lola, hano hana mimaghe mili.”"},{"book":"Luka","chapter":"22","verse":"39","text":"Yesu kaghenda kune Chidunda cha Mitseituni ka pfatsowele, na wanang'ina wake wamuwinza."},{"book":"Luka","chapter":"22","verse":"40","text":"Hawapfikile ako, kawalongela, “Mlombe mleke kwingila mne ukughetsighwa.”"},{"book":"Luka","chapter":"22","verse":"41","text":"Kuya kawaleka, kaghenda utali wa imunu kudaha ukwasa libwe. Katowa ghamaghoti, kalomba,"},{"book":"Luka","chapter":"22","verse":"42","text":"“Ghwe Aba, ung'abama uchilapfe ichikombe chino kuna nene. Lekeni si ka pfanibama nene bae, lekeni ka pfubama ghweghwe.”"},{"book":"Luka","chapter":"22","verse":"43","text":"Baho malaika kamlawila, kamwing'a ingupfu."},{"book":"Luka","chapter":"22","verse":"44","text":"Naye kwaapfila pfakalile mne usungu, tsakalomba ng'ani. Lijasho lyake tsalikala ka ghamadondwe gha idamu gholaghala hasi."},{"book":"Luka","chapter":"22","verse":"45","text":"Hamalitse kulomba, kawaghendela iwanang'ina wake. Kawapfika wawasa, kwaapfila tsawana usungu."},{"book":"Luka","chapter":"22","verse":"46","text":"Kawalongela, “Pfii mbona muwasa? Mlamke mlombe, mleke kwingila mne ukughetsighwa.”"},{"book":"Luka","chapter":"22","verse":"47","text":"Yesu hang'ali yolonga, kingili lye iwanu litsa aku lyongotsighwa na Yuda, yakalile yumwe mna iwanang'ina wake kumi na weli. Kamghendela Yesu, kamnonela."},{"book":"Luka","chapter":"22","verse":"48","text":"Lekeni Yesu kamghutsa, “Yuda, kwomhunduka Imwana we Imunu kwa kumnonela?”"},{"book":"Luka","chapter":"22","verse":"49","text":"Na wala iwakalile habehi naye hawonile ighatsolawila, walonga, “Mtwatsa, tuwateme na ghamapanga?”"},{"book":"Luka","chapter":"22","verse":"50","text":"Na yumwe mna wawo kamtowa imtumwa we Mtambika mkulu, kamsepula ghutwi lyake lya kujilo."},{"book":"Luka","chapter":"22","verse":"51","text":"Lekeni Yesu kalonga, “Mleke kutenda keli!” Kamkinda ghutwi lyake, kamhonetsa."},{"book":"Luka","chapter":"22","verse":"52","text":"Kuya Yesu kawalongela ipfilongotsi we inambiko, iwakulu we iwanu, iwokalitsa ing'anda ye Imulungu, ne iwabala iwamtsile yeye, “Pfii mtsa na ghamapanga ne ipfilungu ka nene na mbapfi?"},{"book":"Luka","chapter":"22","verse":"53","text":"Ghamatsuwa ghose tsanikala na mwemwe mne ing'anda ye Imulungu ng'amnighoghile bae. Lekeni aino iyo isaa yenu, na utawala wa chisi.”"},{"book":"Luka","chapter":"22","verse":"54","text":"Kuya wamghogha Yesu, waghenda naye mne ing'anda ye Imtambika mkulu. Petiri kamuwinza kwa kutali."},{"book":"Luka","chapter":"22","verse":"55","text":"Na hawabwinile ghumoto haghati he chibwalu cha libaratsa, wakala hamwe. Petiri naye kakala nawo."},{"book":"Luka","chapter":"22","verse":"56","text":"Na imtumwa yumwe ipinga kamwona Petiri kakala mne ghumwanga. Kamlola ghoya, kalonga, “Imunu yuno naye tsakakala na Yesu!”"},{"book":"Luka","chapter":"22","verse":"57","text":"Lekeni Petiri kabela, kalonga, “Ghwe ipinga ghwe, nene simmanyile bae.”"},{"book":"Luka","chapter":"22","verse":"58","text":"Hambele chidogho, imunu yungi kamwona Petiri, naye kalonga, “Ghweghwe naghwe kwa yumwe wawo.” Lekeni Petiri kalonga, “Aka, si nene bae!”"},{"book":"Luka","chapter":"22","verse":"59","text":"Kuya ibita isaa imwe, imunu yungi kalonga, “Ayu tsakakala naye ghendo, kwaapfila naye Mgalilaya!”"},{"book":"Luka","chapter":"22","verse":"60","text":"Petiri kalonga, “Ghwe imunu ghwe, chulonga sichimanyile bae!” Baho hang'ali yolonga, jogholo keka."},{"book":"Luka","chapter":"22","verse":"61","text":"Imtwatsa kahunduka, kamlola Petiri. Naye Petiri kakumbuka imbuli iyamlongele Imtwatsa, “Leloli jogholo ng'ana yeke ghweghwe kutsonibela mala ndatu, ka ng'unimanyile bae!”"},{"book":"Luka","chapter":"22","verse":"62","text":"Petiri kalawa kunze, kalila kwa usungu."},{"book":"Luka","chapter":"22","verse":"63","text":"Iwanu iwang'ali womkalitsa Yesu wandusa kumbetsa na kumtowa."},{"book":"Luka","chapter":"22","verse":"64","text":"Wamtowa aku wamghubika tsinenge, wamghutsa, “Utange! Yuhi yakutowile?”"},{"book":"Luka","chapter":"22","verse":"65","text":"Kuya walonga mbuli nyingi tsa ukumligha."},{"book":"Luka","chapter":"22","verse":"66","text":"Nemitondo haipfikile, iwabala, ipfilongotsi we inambiko na iwolangulitsa Ghamalaghitso tsawetingana hamwe, wamghala Yesu kune libalatsa lyawo."},{"book":"Luka","chapter":"22","verse":"67","text":"Walonga, “Tulongele ka ghweghwe kwa Kiristu.”"},{"book":"Luka","chapter":"22","verse":"68","text":"na ning'awaghutsa, ng'amtsakwidika."},{"book":"Luka","chapter":"22","verse":"69","text":"Lekeni kulawa sambi na kughendelela, Imwana we Imunu katsokala ubali wa kujilo we Imulungu yane Ingupfu.”"},{"book":"Luka","chapter":"22","verse":"70","text":"Kuya wose wamghutsa, “Apfi ghweghwe kwa Imwana we Imulungu?” Naye kawedika, “Mwemwe mwolonga nene iyo yuyo.”"},{"book":"Luka","chapter":"22","verse":"71","text":"Walonga, “Lelo twobama ukalangama ungi? Twetwe tuwenyegho tuhulika chalongile!”"}]}