{"data":[{"book":"LUKA","chapter":"2","verse":"1","text":"Mazua gaja mkulu wa undewa wa Loma, yakalile yokemigwa Augusto, kalagiza wanhu wakalile muundewa wose wa Loma matwaga gao gandikigwe mkitabu."},{"book":"LUKA","chapter":"2","verse":"2","text":"Nyandikisha ino ikala ya ichanduso, kipigiti kija Kulenio viyakalile mkulu wa isi ya Silia."},{"book":"LUKA","chapter":"2","verse":"3","text":"Avo wose wachola kwandikigwa kila munhu mkiwambo chake mwenyego."},{"book":"LUKA","chapter":"2","verse":"4","text":"Usufu na heyo kasegela kulawa hakiwambo cha Nazaleti muisi ya Galilaya, kakwela kachola kukiwambo cha Betelehemu muisi ya Yudea, kwaaleligwe Mndewa Daudi kwavija kakala yolawa mulukolo lwa Daudi."},{"book":"LUKA","chapter":"2","verse":"5","text":"Kachola kwandikigwa hamoja na mkasano wake Maliamu, ayo yakalile na inda."},{"book":"LUKA","chapter":"2","verse":"6","text":"Viwakalile hiko, kipigiti chake cha kulela kivika."},{"book":"LUKA","chapter":"2","verse":"7","text":"Kamulela chaudele mbigalo, kam'vaza vivalo vowowavazaga wana ving'hele, kamtambalika mkia kiwadilaga ng'ombe, kwavija hawapatile gati muna ing'anda ya wahenza."},{"book":"LUKA","chapter":"2","verse":"8","text":"Ng'ambu ija kukala na wachunga wokwimiliza madale gao ga ng'hondolo ikilo mmigunda."},{"book":"LUKA","chapter":"2","verse":"9","text":"Msenga wa Mndewa wa kuulanga kawalawilila, na yenzi ya Mndewa Mulungu iwamulika ng'ambu zose, wadumba ng'hani."},{"book":"LUKA","chapter":"2","verse":"10","text":"Msenga wa Mulungu wa kuulanga kawalongela, “Sambimdumbe! Niwagalila mbuli inogile yondaiwatende wanhu wose wadeng'he ng'hani."},{"book":"LUKA","chapter":"2","verse":"11","text":"Kwavija lelo ino muna ikiwambo cha Daudi kavumbuka Mkombola wenu, iyo Kilisto Mndewa."},{"book":"LUKA","chapter":"2","verse":"12","text":"Na vino vivo vondamumtambule, mom'vika mwana king'hele yavazigwe vivalo vowowavazaga wana ving'hele katambalikwa mkia kiwadilaga ng'ombe.”"},{"book":"LUKA","chapter":"2","verse":"13","text":"Baho dale kulu da wasenga wa Mulungu wa kuulanga diza kuilumba hamoja na miyao wa ichanduso, womuyenzi Mulungu, wolonga,"},{"book":"LUKA","chapter":"2","verse":"14","text":"“Yenzi ha Mulungu yali uchana ng'hani kuulanga,"},{"book":"LUKA","chapter":"2","verse":"15","text":"Waja iwasenga wa Mulungu wa kuulanga viwabweleganye kuulanga, waja iwachunga wakiilongela, “Tucholeni Betelehemu tukalole mbuli ino ilawilile, Mndewa yaatulongele.”"},{"book":"LUKA","chapter":"2","verse":"16","text":"Avo wachola hima wam'vika Maliamu na Usufu na wamona ija imwana king'hele katambalikwa mkia kiwadilaga ng'ombe."},{"book":"LUKA","chapter":"2","verse":"17","text":"Wachunga viwamonile ija imwana, wawalongela wanhu mbuli za mwana ija ziwahulike kulawa ha msenga wa Mulungu wa kuulanga."},{"book":"LUKA","chapter":"2","verse":"18","text":"Wanhu wose wakanganya viwahulike mbuli ziwalongeligwe na wachunga."},{"book":"LUKA","chapter":"2","verse":"19","text":"Maliamu kazika mbuli zija zose mmoyo wake kuno yozigelegeza."},{"book":"LUKA","chapter":"2","verse":"20","text":"Waja iwachunga wabwela kuno womuyenzi na kumtogola Mulungu, kwavija gaja gawahulike na kugona gawa kamba vija msenga wa Mulungu wa kuulanga viyawalongele."},{"book":"LUKA","chapter":"2","verse":"21","text":"Vigabitile mazua manane, kipigiti cha kumwingiza kumbi vikivikile, wamgwaa twaga Yesu, twaga dayagweleligwe na msenga wa Mulungu wa kuulanga kipigiti mamaake hanapata inda."},{"book":"LUKA","chapter":"2","verse":"22","text":"Kipigiti cha Usufu na Maliamu kutaulwa vikivikile kamba Malagizo ga Musa vigalagize, Usufu na Maliamu wamsola imwana wachola na heyo Yelusalemu wamwike mmakono ga Mndewa."},{"book":"LUKA","chapter":"2","verse":"23","text":"Muna Gamalagizo ga Mndewa yandikigwa, “Wana mbigalo wose wa udele wobagulwa na kwikigwa sama ya Mulungu.”"},{"book":"LUKA","chapter":"2","verse":"24","text":"Vivija wachola kulava nhosa kamba viilagizwe Mmalagizo ga Mndewa, hua wabili ama makinda mabili ga njiwa."},{"book":"LUKA","chapter":"2","verse":"25","text":"Kipigiti kija kukala na munhu imwe twaga jake Simioni yakalile yokala Yelusalemu. Kakala yomdumba Mulungu, yotenda gamnogele Mulungu na kakala yololela kukombolwa kwa Islaeli. Na Loho wa Mulungu kakala na heyo."},{"book":"LUKA","chapter":"2","verse":"26","text":"Loho wa Mulungu kamgubulila kamba heza kudanganhika mbaka yamone Kilisto Mndewa."},{"book":"LUKA","chapter":"2","verse":"27","text":"Kuno yolongozwa na Loho wa Mulungu, Simioni kachola Kuing'anda ya Mulungu. Usufu na Maliamu viwamgalile Yesu Kung'anda ya Mulungu wamtendele kamba viilagizigwe muna Gamalagizo ga Musa,"},{"book":"LUKA","chapter":"2","verse":"28","text":"Simioni kamsola Yesu mmakono gake kuno yomuyenzi Mulungu yolonga,"},{"book":"LUKA","chapter":"2","verse":"29","text":"“Avino, Mndewa, kugavikiza gaja gautulongele,"},{"book":"LUKA","chapter":"2","verse":"30","text":"Kwavija nyona ukombola wako na meso gangu mwenyego,"},{"book":"LUKA","chapter":"2","verse":"31","text":"awo uugalile sama ya wanhu wa isi zose."},{"book":"LUKA","chapter":"2","verse":"32","text":"Mulenge wondauwagubulile Wamhazi gaja gaulonda,"},{"book":"LUKA","chapter":"2","verse":"33","text":"Tata na mama wa imwana wakala wokanganya mbuli ziyalongile Simioni yomulonga Yesu."},{"book":"LUKA","chapter":"2","verse":"34","text":"Simioni kawamoteza, kamulongela Maliamu mamaake imwana, “Tegeleza, mwana ino kavumbuka giladi yawe kilamso cha kuhumuluswa kwa wanhu bwando na kwinuligwa kwa wanhu bwando muna iisi ya Islaeli. Kowa kilaguso kilawa ha Mulungu chondakilemigwe na wanhu,"},{"book":"LUKA","chapter":"2","verse":"35","text":"avo ngelegeza za wanhu bwando zili mgati zokoneka. Na gweye mwenyego usungu uli kamba zele wokuhoma mmoyo wako.”"},{"book":"LUKA","chapter":"2","verse":"36","text":"Vivija kukala na muhokozi imwe mtwanzi m'vyele ng'hani twaga jake Ana, mndele wa Fanueli wa mtala wa Asheli. Kakala yakalile na mbigalo milao saba songela viyasoligwe,"},{"book":"LUKA","chapter":"2","verse":"37","text":"songela aho kakala kizuka mbaka viyakalile m'vyele wa milao malongo manane na mine. Kipigiti hicho chose kakala Kung'anda ya Mulungu yomtambikila Mulungu misi na kilo, yofunga na kutambika."},{"book":"LUKA","chapter":"2","verse":"38","text":"Kipigiti kikija keza, na kusonga kamuyenzi Mulungu na kulonga mbuli za ija imwana mmagwiti ga wanhu wose wakalile wololela kukomboligwa kwa Yelusalemu."},{"book":"LUKA","chapter":"2","verse":"39","text":"Usufu na Maliamu viweshile kutenda gose galagizwe muna Gamalagizo ga Mndewa, wabwela ukae yao kukiwambo cha Nazaleti muisi ya Galilaya."},{"book":"LUKA","chapter":"2","verse":"40","text":"Mwana ija kakula, kongezeka mhiko na ng'hungwe, na Mulungu kammoteza."},{"book":"LUKA","chapter":"2","verse":"41","text":"Milao yose Usufu na Maliamu wokwelaga wochola Yelusalemu mkipigiti cha lusona lwa Wayahudi lukemigwa Pasaka."},{"book":"LUKA","chapter":"2","verse":"42","text":"Yesu viyakalile mmhale wa milao longo dimwe na mibili, wachola kuna ulusona kamba vowotendaga milao yose."},{"book":"LUKA","chapter":"2","verse":"43","text":"Ulusona vulwishile, wasonga mwanza wa kubwela kumwao, ila Yesu kasigala Yelusalemu. Usufu na Maliamu hawavitangile."},{"book":"LUKA","chapter":"2","verse":"44","text":"Wagiza kakala mdale da wanhu mnzila, wachola mwanza wa zua dimwe, abaho, wasonga kumzahila mwa wandugu na wambwiga zao."},{"book":"LUKA","chapter":"2","verse":"45","text":"Hawamonile, avo wabwela Yelusalemu kumzahila."},{"book":"LUKA","chapter":"2","verse":"46","text":"Zua da ikadatu wam'vika Kung'anda ya Mulungu, kakala na wafundiza Malagizo ga Musa, yowategeleza na kuwauza."},{"book":"LUKA","chapter":"2","verse":"47","text":"Wose wahulike mbuli zake wakanganya ubala na nyidikilo zake."},{"book":"LUKA","chapter":"2","verse":"48","text":"Usufu na Maliamu viwamonile wakanganya ng'hani, Maliamu mamaake kamuuza, “Habali ututendele vino, mwanangu? Tataako na nie tugaya tukuzahila kuno tugudema.”"},{"book":"LUKA","chapter":"2","verse":"49","text":"Ila heyo kawedika yolonga, “Habali munizahila? Ham'vitangile avija vinilondigwa nikale mng'anda ya Tataangu?”"},{"book":"LUKA","chapter":"2","verse":"50","text":"Tataake na mamaake hawaitangile nhegulo ya mbuli ino."},{"book":"LUKA","chapter":"2","verse":"51","text":"Avo Yesu kahumuluka kabwela Nazaleti na hewo, kakala mwende ha tataake na mamaake. Mamaake kazika mbuli zija zose mmoyo wake."},{"book":"LUKA","chapter":"2","verse":"52","text":"Yesu kakula mulukuli na mng'hungwe. Kadeng'helwa na Mulungu na wanhu."}]}