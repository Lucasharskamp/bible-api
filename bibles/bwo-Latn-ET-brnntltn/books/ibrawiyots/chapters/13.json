{"data":[{"book":"Ibrawiyots","chapter":"13","verse":"1","text":"Jam aawo it ats atsewo eshwi shunon shunewere,"},{"book":"Ibrawiyots","chapter":"13","verse":"2","text":"13:2 Aze. 18:1-8; 19:1-3  Ibo de'er ibiyo batk'ayere, mank'oon ibuwotsi dek't ibiyoke ik ik ashuwots bodananiyere melakiwotsi dek't ibiyirne."},{"book":"Ibrawiyots","chapter":"13","verse":"3","text":"Bonton tohar it tipetsok'o woshder tipetswotsi gawwere, it were bokok'o gondo it bek'irwok'o woshder gond bek'irwotsi gawwere."},{"book":"Ibrawiyots","chapter":"13","verse":"4","text":"De'ewo jamokere mangiyek wotowe, widetswotsnat gobetswotsats Ik'o b́ angshitwotse kenihonat máátsun amank woto shapiir bo de'ewo kimsh k'ayine."},{"book":"Ibrawiyots","chapter":"13","verse":"5","text":"Gizi shunatse wokoore, it detstso itsh boree, Ik'o «Taahe b́ jamon neen juweratse, b́ jamon neen k'ayaatse» etre."},{"book":"Ibrawiyots","chapter":"13","verse":"6","text":"13:6 Dub. 118:6  Manshowere amande'er,"},{"book":"Ibrawiyots","chapter":"13","verse":"7","text":"Ik' aap'o shin shino itsh keewts itn jishirwotsi batk'ayere, bo beyonat bo fini shuwo gawr bo imneti jafro sha'owere."},{"book":"Ibrawiyots","chapter":"13","verse":"8","text":"Iyesus Krstos ootsowere haambetsowere dúredúrosh bíne, wonawoneratse."},{"book":"Ibrawiyots","chapter":"13","verse":"9","text":"Daneraw k'osh k'osh naari danosh kisho imk'ayere, nonibo máá nemwotsi kotosh b́ woterawon s'aatats b́kup'ink'ere sheenge, mishi nem han shoyts ashuwots eegor boosh k'alratse."},{"book":"Ibrawiyots","chapter":"13","verse":"10","text":"Noo wosh t'iintsef t'arap'ezo detsfone, b́ woteferor dunkaniwtse finef kahniwots wosh t'intseyiru t'ar'p'ezoke fa'a misho k'aaúde'er bomarawok'o baziyeke."},{"book":"Ibrawiyots","chapter":"13","verse":"11","text":"13:11 Lew. 16:27  Manwere eegoshe ayhudiyi kahniwotsats naashi k'aabo morrosh oorowe eto datseetwo gizi s'atso de'er jam beyokoniyere bog S'aynts beyokuk b́ kinditi, gizi dunmanó gáloniyere úratsne b́ mis'eti."},{"book":"Ibrawiyots","chapter":"13","verse":"12","text":"Mank'owere Iyesus ash asho b́ took s'atson S'ayntsosh kiti fengeshoniyere úratse gondo bek'o b́dek'i."},{"book":"Ibrawiyots","chapter":"13","verse":"13","text":"Noowere gálotse keer b́ maants amone, b́ ketts ketonowere kaydek'tswotsi wotoone."},{"book":"Ibrawiyots","chapter":"13","verse":"14","text":"Noo haniyak weet kituni nokotiri bako kup'ar need'it kitu datsanatse deshatsone."},{"book":"Ibrawiyots","chapter":"13","verse":"15","text":"Haniyako Iyesusn udi wosho uniaawo Ik'osh t'intswonee, hanwere b́ shútsosh gawiru nooni k'indwotsn t'iinet udi woshoniye."},{"book":"Ibrawiyots","chapter":"13","verse":"16","text":"Sheeng keewo k'alonat it detsts keewo jamwotssh kayiyo batk'ayere, Ik'o geneúshitwoniye hank'o wotts woshoniye."},{"book":"Ibrawiyots","chapter":"13","verse":"17","text":"Itn jishirwotssh alewere, bo ali shirots wotoore, boon aatet keewo (halafinet) b́beyrwotse it kashi jangosh kup'at bofiiniri, it boosh it azazeyink'ere bo bofino genee'úwon finiyank'nee, mank'o wotob́k'azalmó bo fino shiyanone bofinti, manwere itsh k'auntsalko b́ wotiti."},{"book":"Ibrawiyots","chapter":"13","verse":"18","text":"Noosh Ik'o k'onwore, nib s'ayino nodetstsok'o arikee, jam weeron sheeng doyonon beyosh tewnirwone."},{"book":"Ibrawiyots","chapter":"13","verse":"19","text":"Dabnwor kup'arr Ik'o itk'onitwok'oye itn kup'idek'at tk'oniri itok tiaanitwok'oye."},{"book":"Ibrawiyots","chapter":"13","verse":"20","text":"Mererwotsi jintso nodoonz Iyesusi dúre dúri taareyi s'atson k'irotse tuuztso Ik'o Izar Izewer jeenika"},{"book":"Ibrawiyots","chapter":"13","verse":"21","text":"B́ shuntso k'alosh it bodetwok'o sheeng keew jamon itn editwee, geneúshitwonowere Iyesus Krstos weeron noon woshwe. Iyesus Krstossh dúre dúron mango wotowe, amen."},{"book":"Ibrawiyots","chapter":"13","verse":"22","text":"Ti eshwotso, itsh t guut'ts wosho k'awun b́ wottsosh ti izts keewan k'amde'er itdek'etwok'owe ayidek'at itn tk'oniri."},{"book":"Ibrawiyots","chapter":"13","verse":"23","text":"No eshu T'imotiwos tipi mootse b́ keshtsok'o it danetwok'o shunfee, kááwon han maants b́ weetka wotiyal bínton it maants waar iti s'iiletwe."},{"book":"Ibrawiyots","chapter":"13","verse":"24","text":"Iti jishirwotsnat S'ayin jamwotssh t jamo t'intswere, It'aaliyani datson waat hanoke fa'a krstiyanwots jamo itsh t'iintsrnee."},{"book":"Ibrawiyots","chapter":"13","verse":"25","text":"S'aato it jametsnton wotowe. Amen!"}]}