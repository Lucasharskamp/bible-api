{"data":[{"book":"1 कुरिन्थियों","chapter":"14","verse":"1","text":"एकी-दूजे ते प्यारो खे हर तरअ ते कोशिश करो। आत्मिक बरदानो री बी धुना रे रओ, खास करी की ये कि भविष्यबाणी करो।"},{"book":"1 कुरिन्थियों","chapter":"14","verse":"2","text":"कऊँकि जो दुजिया पाषा रे गल्ल करोआ, से मांणूआ साथे नि, बल्कि परमेशरो साथे गल्ला करोआ। तेबेई तो तेसरी गल्ला केसी खे बी समज नि आँऊदिया, कऊँकि से पेतो रिया गल्ला पवित्र आत्मा रे उई की बोलोआ।"},{"book":"1 कुरिन्थियों","chapter":"14","verse":"3","text":"पर जो भविष्यबाणी करोआ, से ओरी ते तरक्की, उपदेश और सब्रो री गल्ला करोआ।"},{"book":"1 कुरिन्थियों","chapter":"14","verse":"4","text":"जो दुजिया पाषा रे गल्ला करोआ, से आपणे ई विश्वासो खे मजबूत करोआ, पर जो भविष्यबाणी करोआ, से मण्डल़िया रे विश्वासिया रे विश्वासो खे मजबूत करोआ।"},{"book":"1 कुरिन्थियों","chapter":"14","verse":"5","text":"आऊँ चाऊँआ कि तुसे सारे दुजिया पाषा रे गल्ला करो, पर जादा ये चाऊँआ कि भविष्यबाणी करो। कऊँकि जे दूजी पाषा बोलणे वाल़ा मण्डल़िया री तरक्किया खे अनुवाद नि करो, तो भविष्यबाणी करने वाल़ा तेसते बड़ा ए।"},{"book":"1 कुरिन्थियों","chapter":"14","verse":"6","text":"इजी री खातर ओ साथी विश्वासियो, जे आऊँ तुसा गे आयी की दुजिया पाषा रे जपूँ तो मेरिया गल्ला ते तुसा खे क्या फाईदा ऊणा? पर जे आँऊ परमेशरो रे जरिए दित्तेया रा प्रयासा, ज्ञान, भविष्यबाणी या उपदेशो रिया गल्ला तुसा साथे करुँ तो इजी ते तुसा खे जरूर फाईदा ऊणा।"},{"book":"1 कुरिन्थियों","chapter":"14","verse":"7","text":"ईंयां जे निर्जीव चीजा बी, जिना री छेड़ निकल़ोई, जिंयाँ बंसरी या बीन, जे तिना री आवाजा रे फर्क नि ओ, तो जो फूकेया या बजाया जाओआ, से किंयाँ पछयाणना?"},{"book":"1 कुरिन्थियों","chapter":"14","verse":"8","text":"जे तुरहिया री आवाज साफ नि ओ, तो लड़ाईया खे केस त्यारी करनी?"},{"book":"1 कुरिन्थियों","chapter":"14","verse":"9","text":"ईंयां ई जे तुसे जीबा ते साफ गल्ला नि बोलो, तो जो कुछ बोलेया जाओआ, से किंयाँ समजणा? तुसे तो अवा साथे गल्ला करने वाल़े ई ऊणे।"},{"book":"1 कुरिन्थियों","chapter":"14","verse":"10","text":"दुनिया रे चाए कितणिया ई प्रकारा रिया पाषा कऊँ नि ओ, पर तिना बीचा ते हर एक पाषा रा आपणा मतलब ओआ।"},{"book":"1 कुरिन्थियों","chapter":"14","verse":"11","text":"पर जे आऊँ केसी गल्ला रा मतलब नि समजूँ, तो बोलणे वाल़े री नजरा रे परदेशी लगणा और बोलणे वाल़ा मेरी नजरा रे परदेशी ऊणा।"},{"book":"1 कुरिन्थियों","chapter":"14","verse":"12","text":"तुसा लोका रे बारे रे बी येई गल्ला सच ए। तुसे लोक आत्मिक बरदानो री धुना रे रओए, तो एड़े बरदान पाणे री कोशिश करो जेते की मण्डल़िया री तरक्की ओ।"},{"book":"1 कुरिन्थियों","chapter":"14","verse":"13","text":"इजी बजअ ते जो दूजी पाषा बोलो, तो से प्रार्थना करो कि तिजी रा अनुवाद बी करी सको।"},{"book":"1 कुरिन्थियों","chapter":"14","verse":"14","text":"तेबे जे आऊँ दुजिया पाषा रे जपूँ, तो मेरी आत्मा प्रार्थना करोई, पर मेरा दमाक काम नि करदा।"},{"book":"1 कुरिन्थियों","chapter":"14","verse":"15","text":"तो क्या करना चाईयो? मां आत्मा ते बी प्रार्थना करनी और दमाको ते प्रार्थना करनी। आत्मा ते बी गाणा और दमाको ते बी गाणा।"},{"book":"1 कुरिन्थियों","chapter":"14","verse":"16","text":"नई तो जे तूँ आत्मा तेई धन्यवाद करेगा, तो तेबे अज्ञानिया तेरे धन्यवादो पाँदे आमीन् किंयाँ बोलणा? कऊँकि से तो जाणदा नि कि तूँ क्या बोलणे लगी रा।"},{"book":"1 कुरिन्थियों","chapter":"14","verse":"17","text":"तूँ तो ठीक-टंगो रे धन्यवाद करेया, पर दूजेया री तरक्की नि ऊँदी।"},{"book":"1 कुरिन्थियों","chapter":"14","verse":"18","text":"आऊँ आपणे परमेशरो रा धन्यवाद करूँआ कि आऊँ तुसा सबी ते जादा दुजिया पाषा रे बोलूँआ।"},{"book":"1 कुरिन्थियों","chapter":"14","verse":"19","text":"पर मण्डल़िया रे दुजिया पाषा रे दस ह्जार गल्ला बोलणे ते, माखे ये ओर बी खरा लगोआ कि ओरी खे सिखाणे री तंईं अक्ला ते पाँज ई गल्ला बोलूँ।"},{"book":"1 कुरिन्थियों","chapter":"14","verse":"20","text":"ओ साथी विश्वासियो, तुसे समजणे रे बाल़क नि बणो, पर तेबे बी बुराईया रे बाल़क रओ, पर समजणे रे स्याणे बणो।"},{"book":"1 कुरिन्थियों","chapter":"14","verse":"21","text":"पवित्र शास्त्रो रे लिखी राखेया,"},{"book":"1 कुरिन्थियों","chapter":"14","verse":"22","text":"तेबेई तो दुजिया पाषा रे गल्ला करनिया विश्वासिया खे निए, बल्कि अविश्वासिया खे चिह्न् ए और भविष्यबाणी करनी अविश्वासिया खे निए, बल्कि विश्वासिया खे चिह्न् ए।"},{"book":"1 कुरिन्थियों","chapter":"14","verse":"23","text":"तेबे जे मण्डल़ी एकी जगा रे कट्ठे ओ और सब के सब दूजी पाषा बोलो, तेबे जो लोक एसा पाषा खे नि समजदे या अविश्वासी लोक पीतरे आयी जाओ, तो क्या तिना तुसा खे पागल नि बोलणा?"},{"book":"1 कुरिन्थियों","chapter":"14","verse":"24","text":"पर जे सारे भविष्यबाणी करने लगो, तेबे जो लोक इजी खे नि समजदे या अविश्वासी मांणू पीतरे आयी जाओ, तो सबी से दोषी ठराणा और परखी लणा,"},{"book":"1 कुरिन्थियों","chapter":"14","verse":"25","text":"और तेसरे मनो रे पेत सामणे आयी जाणे और तेबे तेस मुंओ रे पारे पड़ी की परमेशरो गे माथा टेकणा और तेस मानी लणा कि सच्ची परमेशर तुसा बीचे ए।"},{"book":"1 कुरिन्थियों","chapter":"14","verse":"26","text":"ओ साथी विश्वासियो, सुणो, क्या करना चाईयो? जेबे तुसे आराधना करने खे कट्ठे ओए, तो हर एकी रे दिलो रे, पजन, उपदेश, दूजी पाषा, प्रयासा और दुजिया पाषा रा मतलब बतांदे रणा चाईयो। सब कुछ आत्मिक तरक्किया खे ऊणा चाईयो।"},{"book":"1 कुरिन्थियों","chapter":"14","verse":"27","text":"जे दुजिया पाषा रे गल्ला करनिया ओ, तो दो-दो या बऊत ओ तो तीन-तीन जणे बारिया-बारिया ते बोलो और पक्का ई तिजी खे अनुवाद करने खे कोई ना कोई ऊणा चाईयो।"},{"book":"1 कुरिन्थियों","chapter":"14","verse":"28","text":"पर जे अनुवाद करने वाल़ा नि ओ, तो दूजी पाषा बोलणे वाल़े खे मण्डल़िया रे शान्त रणा चाईयो और आपणे मनो ते और परमेशरो साथे गल्ला करदा रओ।"},{"book":"1 कुरिन्थियों","chapter":"14","verse":"29","text":"भविष्यबक्तेया बीचा ते दो या तीन जणे बोलो और बाकि लोक तिना रे वचनो खे परखो"},{"book":"1 कुरिन्थियों","chapter":"14","verse":"30","text":"जे तेसी बखते केसी दूजे खे परमेशरो रा प्रकाशन मिलो तो से जो एस बखते भविष्यबाणी करने लगी रा तो से चुप ऊई जाओ"},{"book":"1 कुरिन्थियों","chapter":"14","verse":"31","text":"कऊँकि तुसे सारे एक-एक करी की भविष्यबाणी करी सकोए, ताकि सब सीखो और सब औंसला पाओ।"},{"book":"1 कुरिन्थियों","chapter":"14","verse":"32","text":"एक भविष्यबक्ता जो परमेशरो रा वचन बोलोआ से आपणे आपू खे वशो रे राखोआ। से आपणी इच्छा रे मुताबिक बोलणे रे या चुप रणे रे निपुण ए।"},{"book":"1 कुरिन्थियों","chapter":"14","verse":"33","text":"कऊँकि परमेशर गड़बड़ी नि करदा, पर शान्ति बनाणे वाल़ा ए। जेड़ा पवित्र लोका रिया सारिया मण्डल़िया रे ए।"},{"book":"1 कुरिन्थियों","chapter":"14","verse":"34","text":"जवाणसा खे मण्डल़िया री सभा रे चुप रणा चाईयो, कऊँकि तिना खे गल्ला करने री आज्ञा निए, पर अधीन रणे री आज्ञा ए, जेड़ा बिधानो रे लिखी बी राखेया।"},{"book":"1 कुरिन्थियों","chapter":"14","verse":"35","text":"जे सेयो कुछ सिखणा चाओ, तो कअरे आपणे लाड़े ते पूछो। कऊँकि मण्डल़िया रे जवाणसा रा जपणा शर्मा री गल्ल ए।"},{"book":"1 कुरिन्थियों","chapter":"14","verse":"36","text":"क्या परमेशरो रा वचन तुसा बीचा ते निकल़ी रा या बस तुसा तक ई पऊँछी रा?"},{"book":"1 कुरिन्थियों","chapter":"14","verse":"37","text":"जे कोई मांणू आपणे आपू खे भविष्यबक्ता या आत्मिक जणा समजो, तो से जाणी लो कि जो गल्ला आऊँ तुसा खे लिखुँआ, सेयो प्रभुए री आज्ञा ए।"},{"book":"1 कुरिन्थियों","chapter":"14","verse":"38","text":"पर जे कोई एसा सच्चाईया खे नि मानो, तो से बी नि मानेया जाणा।"},{"book":"1 कुरिन्थियों","chapter":"14","verse":"39","text":"तेबेई ओ साथी विश्वासियो, भविष्यबाणी करने री धुना रे रओ और दूजी पाषा बोलणे ते ना नि करो।"},{"book":"1 कुरिन्थियों","chapter":"14","verse":"40","text":"तुसे आराधना रे बखते जो कुछ बी करोए सारिया गल्ला तमीज़ा रे और एक-एक करी की कित्तिया जाओ।"}]}