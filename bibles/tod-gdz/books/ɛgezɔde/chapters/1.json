{"data":[{"book":"Ɛgezɔde","chapter":"1","verse":"1","text":"Izilayɛle ná-doun zunuiti kaa, ti yɛni Zakɔɓe ʋolu, ti ʋa Ezipete yooi zu, ɛsɛ ta ná-pɛlɛyeɠei:"},{"book":"Ɛgezɔde","chapter":"1","verse":"2","text":"Luɓɛn, Simiyɔn, Levi ta Zuda,"},{"book":"Ɛgezɔde","chapter":"1","verse":"3","text":"Isakaal, Zaɓulɔn ta Ɓɛnzamɛn,"},{"book":"Ɛgezɔde","chapter":"1","verse":"4","text":"Dan, Nɛfɛtali, Gade ta Asɛɛl."},{"book":"Ɛgezɔde","chapter":"1","verse":"5","text":"Zakɔɓe mavofodaiti tiegɔi ɠɛni ga nu ʋuulɔfela (70). Zozɛfe ɠɛni niina Ezipete yooi zu."},{"book":"Ɛgezɔde","chapter":"1","verse":"6","text":"Zozɛfe zaani, kɛɛɠɛleaiti kpein ɓalaa, ta ti-ma ɠɛɠalamaiti kpein."},{"book":"Ɛgezɔde","chapter":"1","verse":"7","text":"Izilayɛle nuiti ti ɓuɠuni, ti mɔin, ti ɠaawɔɔlɔ, ti ɗa ɠɛ nɔ ga zobobɛ nuiti. Zooi zulaaveni ga tiye."},{"book":"Ɛgezɔde","chapter":"1","verse":"8","text":"Masa niinɛ zeini Ezipete yooi unda, nii é la ɠɛni Zozɛfe ɠwɛɛ."},{"book":"Ɛgezɔde","chapter":"1","verse":"9","text":"É ɠɛni ná-nuɓusɛiti ma: «À wɛlɛ, Izilayɛle nuɓusɛiti ti mɔinɗa de ʋa, ti-zɛbɛi wɔɔlɔ dɔnɔi ʋa."},{"book":"Ɛgezɔde","chapter":"1","verse":"10","text":"Ade li, de ɓɔɠɔ lɛ ga da ga keleɠele nuiti ta-vaa zu. De pele ɓesa ta-ɓuɠu vai luɠɔ, mazɔlɔɔ ni kɔɔ a ʋaana, ti mina ɓɔ de wɔinzeɠe nuiti ba, ti ʋa de zakpe, ti ʋa ɠula zooi ʋa naa ʋolu.»"},{"book":"Ɛgezɔde","chapter":"1","verse":"11","text":"Názu ɠa ti gwɛlɛma nuiti seini la Izilayɛle nuiti unda, ti ɗa ti ɓɔlɔ ga boti ɓaagiti, ti ɠɛni feezu ti ya ga maaɓaai. Pele ɠana ti taa wolaiti toni da Falaɠɔn ʋɛ, niiti ti ga Pitɔme ta Lamesɛse, anii makɛsuʋɛti."},{"book":"Ɛgezɔde","chapter":"1","verse":"12","text":"Kɛlɛ tɔun ta la ɠɛna ti ɓɔlɔzu, ti maa ɓena mɔin nɔ, ti ɠaa ɗa wɔɔlɔ, eyɛsu Ezipete nuiti ti ti wɔinzeɠe."},{"book":"Ɛgezɔde","chapter":"1","verse":"13","text":"Ezipete nuiti ti Izilayɛle nuiti gola zopele ɲɔuni, ti ʋɛɛ ti unga ga duɔla ɓaaɓaagi."},{"book":"Ɛgezɔde","chapter":"1","verse":"14","text":"Ti eteai ɓaani ti ma ga boti ɓaaɓaagiti ti ɠɛni kɛɛzu, pɔlɔ ɠaayɔ faiti, ɓiliki loɠa vaiti, ta kpalaga wotiiti kpein, nii nɔ da ɠɛ ma wotii kpein, ti ti pɛ daani ti unma ga maaɓaai."},{"book":"Ɛgezɔde","chapter":"1","verse":"15","text":"Ezipete masagi ɓɔɛni Eɓulu nuiti ta-maavie bo anzanuiti pɔ, gilagi laaseigi ɠɛni ga, Sifela, zɔi ɠɛ ga Pua,"},{"book":"Ɛgezɔde","chapter":"1","verse":"16","text":"é ɠɛ ti ma: «Siɛgi zu wo maaviegi wosu da Eɓulu anzanuiti pɔ bɛ, ni zunu loun ʋe, à naa ʋaa. Ni anzanu loun ʋe, à naa yɛ ná, é yɛ vulua.»"},{"book":"Ɛgezɔde","chapter":"1","verse":"17","text":"Kɛlɛ maavie bo anzanuiti ti ɠɛni luazu GALA ba, ti la ɠɛni kɛɛni, eɠɛʋelei Ezipete masagi boni la, ti ɠɛni doun zunuiti zɛsu vulua."},{"book":"Ɛgezɔde","chapter":"1","verse":"18","text":"Ezipete masagi maavie bo anzanuiti tolini, é ɠɛ ti ma: «Lee vaa zu wo naa ɠɛɛzu, wo ɗa doun zunuiti zɛ vulua?»"},{"book":"Ɛgezɔde","chapter":"1","verse":"19","text":"Maavie bo anzanuiti ti Falaɠɔn wooɠaaʋoteni, ti ɠɛ ma: «Eɓulu nuiti ti-anzaiti ti la ga Ezipete anzanuiti kɛʋele, ti zulogɛ, ta doin zɔlɔɔsu pɛ, maavie bo anzanui mu ge ʋa zeeli ná.»"},{"book":"Ɛgezɔde","chapter":"1","verse":"20","text":"GALA ge tuya looni maavie bo anzanuiti bɛ. Nuɓusɛiti maamɔinni, ti-zɛbɛi wɔɔlɔ."},{"book":"Ɛgezɔde","chapter":"1","verse":"21","text":"Tɛi maavie bo anzanuiti ti luani GALA ba, GALA ge ti-mavofodai ɠaawɔɔlɔ."},{"book":"Ɛgezɔde","chapter":"1","verse":"22","text":"Názu ɠa Falaɠɔn niima levei veeni la ná-nuɓusɛi kpein zea ga: «Zunu lointi kpein ta zɔlɔɔ, wa naati pili ya ziɛ wolai Nile wu, kɛlɛ anzanu lointi kpein wa naati zɛ vulua.»"}]}