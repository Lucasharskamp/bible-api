{"data":[{"book":"ΠΡΟΣ ΕΒΡΑΙΟΥΣ","chapter":"2","verse":"1","text":"Διὰ τοῦτο δεῖ περισσοτέρως ἡμᾶς προσέχειν τοῖς ἀκουσθεῖσι, μή ποτε παραρρυῶμεν."},{"book":"ΠΡΟΣ ΕΒΡΑΙΟΥΣ","chapter":"2","verse":"2","text":"εἰ γὰρ ὁ δι᾽ ἀγγέλων λαληθεὶς λόγος ἐγένετο βέβαιος, καὶ πᾶσα παράβασις καὶ παρακοὴ ἔλαβεν ἔνδικον μισθαποδοσίαν,"},{"book":"ΠΡΟΣ ΕΒΡΑΙΟΥΣ","chapter":"2","verse":"3","text":"πῶς ἡμεῖς ἐκφευξόμεθα τηλικαύτης ἀμελήσαντες σωτηρίας; ἥτις ἀρχὴν λαβοῦσα λαλεῖσθαι διὰ τοῦ Κυρίου, ὑπὸ τῶν ἀκουσάντων εἰς ἡμᾶς ἐβεβαιώθη,"},{"book":"ΠΡΟΣ ΕΒΡΑΙΟΥΣ","chapter":"2","verse":"4","text":"συνεπιμαρτυροῦντος τοῦ Θεοῦ σημείοις τε καὶ τέρασι καὶ ποικίλαις δυνάμεσι καὶ Πνεύματος Ἁγίου μερισμοῖς κατὰ τὴν αὐτοῦ θέλησιν."},{"book":"ΠΡΟΣ ΕΒΡΑΙΟΥΣ","chapter":"2","verse":"5","text":"Οὐ γὰρ ἀγγέλοις ὑπέταξε τὴν οἰκουμένην τὴν μέλλουσαν, περὶ ἧς λαλοῦμεν,"},{"book":"ΠΡΟΣ ΕΒΡΑΙΟΥΣ","chapter":"2","verse":"6","text":"διεμαρτύρατο δέ πού τις λέγων· τί ἐστιν ἄνθρωπος ὅτι μιμνήσκῃ αὐτοῦ, ἢ υἱὸς ἀνθρώπου ὅτι ἐπισκέπτῃ αὐτόν;"},{"book":"ΠΡΟΣ ΕΒΡΑΙΟΥΣ","chapter":"2","verse":"7","text":"ἠλάττωσας αὐτὸν βραχύ τι παρ᾽ ἀγγέλους, δόξῃ καὶ τιμῇ ἐστεφάνωσας αὐτόν,"},{"book":"ΠΡΟΣ ΕΒΡΑΙΟΥΣ","chapter":"2","verse":"8","text":"πάντα ὑπέταξας ὑποκάτω τῶν ποδῶν αὐτοῦ· ἐν γὰρ τῷ ὑποτάξαι αὐτῷ τὰ πάντα οὐδὲν ἀφῆκεν αὐτῷ ἀνυπότακτον. νῦν δὲ οὔπω ὁρῶμεν αὐτῷ τὰ πάντα ὑποτεταγμένα·"},{"book":"ΠΡΟΣ ΕΒΡΑΙΟΥΣ","chapter":"2","verse":"9","text":"τὸν δὲ βραχύ τι παρ᾽ ἀγγέλους ἠλαττωμένον βλέπομεν Ἰησοῦν διὰ τὸ πάθημα τοῦ θανάτου δόξῃ καὶ τιμῇ ἐστεφανωμένον, ὅπως χάριτι Θεοῦ ὑπὲρ παντὸς γεύσηται θανάτου."},{"book":"ΠΡΟΣ ΕΒΡΑΙΟΥΣ","chapter":"2","verse":"10","text":"ἔπρεπε γὰρ αὐτῷ, δι᾽ ὃν τὰ πάντα καὶ δι᾽ οὗ τὰ πάντα, πολλοὺς υἱοὺς εἰς δόξαν ἀγαγόντα, τὸν ἀρχηγὸν τῆς σωτηρίας αὐτῶν διὰ παθημάτων τελειῶσαι."},{"book":"ΠΡΟΣ ΕΒΡΑΙΟΥΣ","chapter":"2","verse":"11","text":"ὅ τε γὰρ ἁγιάζων καὶ οἱ ἁγιαζόμενοι ἐξ ἑνὸς πάντες· δι᾽ ἣν αἰτίαν οὐκ ἐπαισχύνεται ἀδελφοὺς αὐτοὺς καλεῖν,"},{"book":"ΠΡΟΣ ΕΒΡΑΙΟΥΣ","chapter":"2","verse":"12","text":"λέγων· ἀπαγγελῶ τὸ ὄνομά σου τοῖς ἀδελφοῖς μου, ἐν μέσῳ ἐκκλησίας ὑμνήσω σε·"},{"book":"ΠΡΟΣ ΕΒΡΑΙΟΥΣ","chapter":"2","verse":"13","text":"καὶ πάλιν· ἐγὼ ἔσομαι πεποιθὼς ἐπ᾽ αὐτῷ· καὶ πάλιν· ἰδοὺ ἐγὼ καὶ τὰ παιδία ἅ μοι ἔδωκεν ὁ Θεός."},{"book":"ΠΡΟΣ ΕΒΡΑΙΟΥΣ","chapter":"2","verse":"14","text":"ἐπεὶ οὖν τὰ παιδία κεκοινώνηκε σαρκὸς καὶ αἵματος, καὶ αὐτὸς παραπλησίως μετέσχε τῶν αὐτῶν, ἵνα διὰ τοῦ θανάτου καταργήσῃ τὸν τὸ κράτος ἔχοντα τοῦ θανάτου, τοῦτ᾽ ἔστι τὸν διάβολον,"},{"book":"ΠΡΟΣ ΕΒΡΑΙΟΥΣ","chapter":"2","verse":"15","text":"καὶ ἀπαλλάξῃ τούτους, ὅσοι φόβῳ θανάτου διὰ παντὸς τοῦ ζῆν ἔνοχοι ἦσαν δουλείας."},{"book":"ΠΡΟΣ ΕΒΡΑΙΟΥΣ","chapter":"2","verse":"16","text":"οὐ γὰρ δήπου ἀγγέλων ἐπιλαμβάνεται, ἀλλὰ σπέρματος Ἀβραὰμ ἐπιλαμβάνεται."},{"book":"ΠΡΟΣ ΕΒΡΑΙΟΥΣ","chapter":"2","verse":"17","text":"ὅθεν ὤφειλε κατὰ πάντα τοῖς ἀδελφοῖς ὁμοιωθῆναι, ἵνα ἐλεήμων γένηται καὶ πιστὸς ἀρχιερεὺς τὰ πρὸς τὸν Θεόν, εἰς τὸ ἱλάσκεσθαι τὰς ἁμαρτίας τοῦ λαοῦ."},{"book":"ΠΡΟΣ ΕΒΡΑΙΟΥΣ","chapter":"2","verse":"18","text":"ἐν ᾧ γὰρ πέπονθεν αὐτὸς πειρασθείς, δύναται τοῖς πειραζομένοις βοηθῆσαι."}]}