{"data":[{"book":"Skutky","chapter":"24","verse":"1","text":"Za pět dní dorazil do Césareje sám velekněz Ananiáš v doprovodu několika členů velerady a právního zástupce Tertulla, aby Pavla zažalovali u místodržitele. Ten dal vězně přivést"},{"book":"Skutky","chapter":"24","verse":"2-3","text":"a Tertullus přednesl obžalobu: „Slavný Felixi! Náš národ ti vděčí za mnoho; tvou zásluhou žijeme již tolik let v míru a pod tvou moudrou vládou se nám dobře daří. Mohl bych tě chválit mnohem déle, ale nechci si dělat nárok na tvůj vzácný čas."},{"book":"Skutky","chapter":"24","verse":"4","text":"Vyjádřím se stručně a prosím, abys nám laskavě věnoval pozornost."},{"book":"Skutky","chapter":"24","verse":"5","text":"Máme důkazy, že tenhle člověk patří k vůdcům křesťanské sekty a znamenitě přispívá k tomu, že se v celé říši mezi židy jako epidemie šíří jejich buřičské názory."},{"book":"Skutky","chapter":"24","verse":"6","text":"Nakonec chtěl také znesvětit jeruzalémský chrám. Přitom jsme ho chytili a chtěli jej soudit podle našich zákonů."},{"book":"Skutky","chapter":"24","verse":"7","text":"Velitel Lysias se ho však násilně zmocnil a nás odkázal na tebe."},{"book":"Skutky","chapter":"24","verse":"8","text":"Vyslechni ho a přesvědčíš se, že naše stížnosti jsou oprávněné.“"},{"book":"Skutky","chapter":"24","verse":"9","text":"Potom vystoupili židé jako svědkové obžaloby."},{"book":"Skutky","chapter":"24","verse":"10","text":"Nato pak udělil místodržitel slovo Pavlovi. Ten řekl: „Vím, že náš národ spravuješ již delší dobu. Důvěřuji tvým zkušenostem a na svoji obhajobu chci uvést jen to, co si můžeš ověřit."},{"book":"Skutky","chapter":"24","verse":"11","text":"Před dvanácti dny jsem dorazil do Jeruzaléma jako poutník do svatyně."},{"book":"Skutky","chapter":"24","verse":"12","text":"Ani v chrámu ani v synagogách jsem za tu dobu nepronesl jediný veřejný projev, s nikým jsem nediskutoval a nikoho jsem nepodněcoval ke vzpouře."},{"book":"Skutky","chapter":"24","verse":"13","text":"Nic takového mi nemohou dokázat."},{"book":"Skutky","chapter":"24","verse":"14","text":"Rád se ovšem před tebou přiznávám, že sloužím Bohu našich otců podle způsobu, který oni považují za sektářství."},{"book":"Skutky","chapter":"24","verse":"15","text":"Věřím všemu, co je psáno u Mojžíše i proroků, a vyznávám naději na vzkříšení všech lidí z mrtvých, což ostatně hlásají i mnozí mezi nimi."},{"book":"Skutky","chapter":"24","verse":"16","text":"Tato víra mě zavazuje, abych se choval před Bohem i před lidmi podle svého nejlepšího svědomí."},{"book":"Skutky","chapter":"24","verse":"17","text":"Nyní se po několika letech vracím a nesu chudým svého lidu peněžitou podporu od křesťanů z jiných národů."},{"book":"Skutky","chapter":"24","verse":"18-19","text":"Když jsem pak v chrámu podstupoval předepsané náboženské očišťování, nařkli mě někteří židé z Malé Asie, že jsem tam přivedl pohany. Nebyla to ovšem pravda a ty židy ani nevidím mezi žalobci. To oni způsobili srocení ve svatyni, ne já."},{"book":"Skutky","chapter":"24","verse":"20","text":"Ani velerada mi nedokázala žádný zločin."},{"book":"Skutky","chapter":"24","verse":"21","text":"Jediné, co jsem tam stačil říci, bylo: ‚Mám být souzen pro víru ve vzkříšení!‘ “"},{"book":"Skutky","chapter":"24","verse":"22","text":"Felix už sice o křesťanství něco věděl, ale přesto líčení odročil s tím, že musí ještě vyslechnout svědectví velitele Lysia."},{"book":"Skutky","chapter":"24","verse":"23","text":"Důstojníkovi pak nařídil, aby Pavla držel jen v lehkém vězení, kde by ho mohli jeho přátelé navštěvovat a posloužit mu."},{"book":"Skutky","chapter":"24","verse":"24","text":"Po několika dnech si dal Felix Pavla předvést v přítomnosti své manželky Drusilly, která byla židovka, a vyptával se ho na učení Ježíše Krista."},{"book":"Skutky","chapter":"24","verse":"25","text":"Pavel ochotně vykládal, ale když začal mluvit o otázkách mravnosti, sebeovládání a Božího soudu, bylo to Felixovi nepříjemné a přerušil ho: „Pro dnešek to stačí, zase si tě pozvu, až budu mít čas.“"},{"book":"Skutky","chapter":"24","verse":"26","text":"Opravdu si pro Pavla často posílal a hovořil s ním, ale hlavně proto, že od něho čekal nějaký úplatek. Aby si usmířil židy, nechával Pavla i nadále ve vězení."},{"book":"Skutky","chapter":"24","verse":"27","text":"Tak to trvalo po celé dva roky, až byl Felix v úřadě vystřídán Porciem Festem."}]}