{"data":[{"book":"ULukha","chapter":"18","verse":"1","text":"UJesu wasetshela abafundi bakhe umzekeliso ukubatshengisa ukuthi kumele bakhuleke kokuphela bangadinwa."},{"book":"ULukha","chapter":"18","verse":"2","text":"Wathi, “Kwelinye idolobho kwakulomahluli owayengamesabi uNkulunkulu njalo engakhathaleli muntu."},{"book":"ULukha","chapter":"18","verse":"3","text":"Kwakukhona umfelokazi kulelodolobho owayehlezi esiza kuye kokuphela emncenga esithi, ‘Akungincede ngalowo engixabana laye.’"},{"book":"ULukha","chapter":"18","verse":"4","text":"Okwesikhathi eside umahluli wayesala. Kodwa wacina esithi, ‘Loba ngingamesabi uNkulunkulu njalo ngingakhathali ngomuntu,"},{"book":"ULukha","chapter":"18","verse":"5","text":"kodwa ngenxa yokuthi umfelokazi lo usengijinge kakhulu sengizamlungisela ukuthi angaze abuya anginenge ngoba elokhu engilanda!’ ”"},{"book":"ULukha","chapter":"18","verse":"6","text":"Njalo iNkosi yasisithi, “Likuzwisise lokho okutshiwo ngumahluli ongalunganga."},{"book":"ULukha","chapter":"18","verse":"7","text":"Kambe uNkulunkulu kayikubalwela yini abakhethiweyo bakhe, abakhuleka kuye imini lobusuku? Uzabe elokhu ebanina yini?"},{"book":"ULukha","chapter":"18","verse":"8","text":"Ngiyalitshela, uzabalwela, njalo masinyane. Kodwa, nxa iNdodana yoMuntu isifika, izakufumana ukukholwa emhlabeni na?”"},{"book":"ULukha","chapter":"18","verse":"9","text":"Kulabo ababezethemba ngokulunga kwabo beseyisa abanye, uJesu wakhuluma umzekeliso lo wathi:"},{"book":"ULukha","chapter":"18","verse":"10","text":"“Amadoda amabili aya ethempelini ukuyakhuleka, omunye engumFarisi njalo omunye engumthelisi."},{"book":"ULukha","chapter":"18","verse":"11","text":"UmFarisi wasukuma wakhuleka ngalokho ayeyikho khona wathi: ‘Nkulunkulu, ngiyakubonga ukuthi kanginjengabanye abantu, izigebenga, izixhwali, izifebe njalo kangifani lomthelisi lo."},{"book":"ULukha","chapter":"18","verse":"12","text":"Ngizila kabili ngeviki njalo nginikela okwetshumi okwenzuzo yami yonke.’"},{"book":"ULukha","chapter":"18","verse":"13","text":"Kodwa umthelisi wema bucwadlana laye. Wesaba lokukhangela ezulwini kodwa wazehlisa kakhulu wathi, ‘Nkulunkulu, woba lesihawu kimi, ngiyisoni.’"},{"book":"ULukha","chapter":"18","verse":"14","text":"Ngiyalitshela ukuthi indoda le, hatshi leyana enye, yabuyela ekhaya isilungisiwe phambi kukaNkulunkulu. Ngoba lowo oziphakamisayo uzakwehliswa, lozehlisayo uzaphakanyiswa.”"},{"book":"ULukha","chapter":"18","verse":"15","text":"Abantu njalo babeletha abantwana kuJesu ukuthi ababeke izandla. Abafundi bonela ukukubona lokhu babakhuza."},{"book":"ULukha","chapter":"18","verse":"16","text":"Kodwa uJesu wabizela kuye abantwana wathi, “Yekelani abantwana beze kimi, lingabavimbeli ngoba umbuso kaNkulunkulu ungowabanjengalaba."},{"book":"ULukha","chapter":"18","verse":"17","text":"Ngiqinisile ngithi kini, lowo ongayikwemukela umbuso kaNkulunkulu njengomntwana omncane kayikungena kuwo.”"},{"book":"ULukha","chapter":"18","verse":"18","text":"Umbusi othile wambuza wathi, “Mfundisi olungileyo, ngingenzani ukuze ngizuze ilifa lokuphila kwaphakade na?”"},{"book":"ULukha","chapter":"18","verse":"19","text":"UJesu waphendula wathi, “Ungibizelani ngokuthi ngilungile na? Kakho olungileyo ngaphandle kukaNkulunkulu kuphela."},{"book":"ULukha","chapter":"18","verse":"20","text":"Uyayazi imilayo: ‘Ungafebi, ungabulali muntu, ungebi, ungaphi ubufakazi bamanga, hlonipha uyihlo lonyoko.’18.20 U-Eksodasi 20.12-16; UDutheronomi 5.16-20”"},{"book":"ULukha","chapter":"18","verse":"21","text":"Wathi umbusi, “Yonke le ngiyigcine kusukela ebutsheni bami.”"},{"book":"ULukha","chapter":"18","verse":"22","text":"UJesu esekuzwile lokho wathi kuye, “Usasilele into eyodwa. Thengisa konke olakho uphe abampofu, lapho-ke inotho yakho izakuba sezulwini. Ubusubuya ungilandele.”"},{"book":"ULukha","chapter":"18","verse":"23","text":"Wathi esezwe lokhu wadana kakhulu ngoba wayeyindoda eyayinothe kakhulu."},{"book":"ULukha","chapter":"18","verse":"24","text":"UJesu wamkhangela wathi, “Koba nzima kakhulu ukuthi isinothi singene embusweni kaNkulunkulu!"},{"book":"ULukha","chapter":"18","verse":"25","text":"Ngempela kulula ukuthi ikamela lingene embotsheni yenalithi kulokuthi umuntu onothileyo awungene umbuso kaNkulunkulu.”"},{"book":"ULukha","chapter":"18","verse":"26","text":"Labo abakuzwayo lokho babuza bathi, “Ngubani pho ongasindiswa?”"},{"book":"ULukha","chapter":"18","verse":"27","text":"UJesu waphendula wathi, “Lokho okungenzekiyo emandleni abantu kuyenzakala kwakaNkulunkulu.”"},{"book":"ULukha","chapter":"18","verse":"28","text":"UPhethro wathi kuye, “Sesadela konke esasilakho sakulandela!”"},{"book":"ULukha","chapter":"18","verse":"29","text":"UJesu wathi kubo, “Ngilitshela iqiniso ukuthi kakho osetshiye ikhaya loba umfazi kumbe abafowabo loba abazali kumbe abantwana ngenxa yombuso kaNkulunkulu"},{"book":"ULukha","chapter":"18","verse":"30","text":"ozakwehluleka ukuzuza ngokuphindwe kanengi esikhathini samanje lesikhathini esizayo, ukuphila okungapheliyo.”"},{"book":"ULukha","chapter":"18","verse":"31","text":"UJesu wasebizela abalitshumi lambili eceleni wabatshela wathi, “Sesisiya eJerusalema lapho konke okulotshwe ngabaphrofethi ngeNdodana yoMuntu sekusiya gcwaliseka."},{"book":"ULukha","chapter":"18","verse":"32","text":"Izanikelwa kwabeZizwe. Bazayihoza, bayithuke, bayikhafulele, bayibhule njalo bayibulale."},{"book":"ULukha","chapter":"18","verse":"33","text":"Ngosuku lwesithathu izavuka.”"},{"book":"ULukha","chapter":"18","verse":"34","text":"Abafundi kabazange bakuzwisise konke lokhu. Ingcazelo yakho yayifihlakele kubo yikho kabazanga ukuthi wayekhuluma ngani."},{"book":"ULukha","chapter":"18","verse":"35","text":"UJesu esebanga eJerikho kwakulendoda eyisiphofu eyisiceli ihlezi eceleni kwendlela icela."},{"book":"ULukha","chapter":"18","verse":"36","text":"Yathi isizwa kudlula ixuku labantu yabuza ukuthi kuyini okwakusenzakala."},{"book":"ULukha","chapter":"18","verse":"37","text":"Bayitshela bathi, “UJesu waseNazaretha uyedlula khonapha.”"},{"book":"ULukha","chapter":"18","verse":"38","text":"Yamemeza yathi, “Jesu, Ndodana kaDavida, ake ungihawukele!”"},{"book":"ULukha","chapter":"18","verse":"39","text":"Labo ababehamba phambili bayikhuza bathi kayithule, kodwa yona yasimemeza ngamandla yathi, “Ndodana kaDavida ake ungihawukele!”"},{"book":"ULukha","chapter":"18","verse":"40","text":"UJesu wema wathi indoda leyo ilethwe kuye. Isifikile uJesu wayibuza wathi,"},{"book":"ULukha","chapter":"18","verse":"41","text":"“Ufuna ukuthi ngikwenzeleni?”"},{"book":"ULukha","chapter":"18","verse":"42","text":"UJesu wathi kuyo, “Kuzuze-ke ukubona; ukukholwa kwakho kukusindisile.”"},{"book":"ULukha","chapter":"18","verse":"43","text":"Masinyane yahle yabona, yasimlandela uJesu idumisa uNkulunkulu. Kwathi bonke abantu bekubona lokho, labo bamdumisa uNkulunkulu."}]}