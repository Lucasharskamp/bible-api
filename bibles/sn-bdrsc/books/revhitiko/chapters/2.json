{"data":[{"book":"Revhitiko","chapter":"2","verse":"1","text":"“ ‘Kana munhu achiuya kuna Jehovha nechipiriso chezviyo, chipiriso chake chinofanira kuva choupfu hwakatsetseka. Anofanira kudira mafuta pachiri agoisa zvinonhuhwira pamusoro pacho,"},{"book":"Revhitiko","chapter":"2","verse":"2","text":"agoenda nacho kuvanakomana vaAroni vaprista. Muprista achatora tsama youpfu hwakatsetseka namafuta, pamwe chete nezvinonhuhwira, agozvipisa sechikamu chechirangaridzo paaritari. Chipiriso chakagadzirwa nomoto, chinonhuhwira zvinofadza kuna Jehovha."},{"book":"Revhitiko","chapter":"2","verse":"3","text":"Zvimwe zvose zvinosara pazvipiriso zvezviyo ndezvaAroni navanakomana vake, chikamu chitsvene-tsvene chezvipiriso zvinoitirwa Jehovha nomoto."},{"book":"Revhitiko","chapter":"2","verse":"4","text":"“ ‘Kana ukauya nechipiriso chezviyo zvakabikwa muchitofu chinofanira kuva choupfu hwakatsetseka: makeke anenge aitwa asina mbiriso uye akasanganiswa namafuta kana kuti makeke matete asina mbiriso akazorwa mafuta."},{"book":"Revhitiko","chapter":"2","verse":"5","text":"Kana chipiriso chako chezviyo chagadzirirwa mugango, chinofanira kugadzirwa noupfu hwakatsetseka hwakasanganiswa namafuta pasina mbiriso."},{"book":"Revhitiko","chapter":"2","verse":"6","text":"Unofanira kuchipfupfunyura ugodira mafuta pachiri; ichi chipiriso chezviyo."},{"book":"Revhitiko","chapter":"2","verse":"7","text":"Kana chipiriso chako chezviyo chakabikwa mugango chinofanira kuva choupfu hwakatsetseka namafuta."},{"book":"Revhitiko","chapter":"2","verse":"8","text":"Uuye nechipiriso chezviyo chakaitwa nezvinhu izvi kuna Jehovha, ugochipa kumuprista achachiendesa kuaritari."},{"book":"Revhitiko","chapter":"2","verse":"9","text":"Muprista achatora kubva muchipiriso chezviyo chikamu chechirangaridzo agochipisa paaritari sechipiriso chinogadzirwa nomoto, chinonhuhwira zvinofadza kuna Jehovha."},{"book":"Revhitiko","chapter":"2","verse":"10","text":"Zvinosara pazvipiriso zvezviyo ndezvaAroni navanakomana vake, chikamu chitsvene-tsvene chezvipiriso zvinoitirwa Jehovha nomoto."},{"book":"Revhitiko","chapter":"2","verse":"11","text":"“ ‘Zvipiriso zvose zvezviyo zvamunouya nazvo kuna Jehovha zvinofanira kugadzirwa pasina mbiriso nokuti hamufaniri kupisa chero mbiriso kana uchi muchipiriso chinoitirwa Jehovha nomoto."},{"book":"Revhitiko","chapter":"2","verse":"12","text":"Munokwanisa kuzviuyisa kuna Jehovha sechipiriso chezvirimwa zvamunotanga kukohwa asi hazvifaniri kuuyiswa paaritari somunhuwi unonhuhwira zvinofadza."},{"book":"Revhitiko","chapter":"2","verse":"13","text":"Rungai zvipiriso zvenyu zvose zvezviyo nomunyu. Musasiya munyu wesungano yaMwari wenyu pazvipiriso zvenyu zvose zvezviyo; muise munyu muzvipiriso zvenyu zvose zvezviyo."},{"book":"Revhitiko","chapter":"2","verse":"14","text":"“ ‘Kana uchiuyisa chipiriso chezviyo zvokutanga kuna Jehovha upe hura dzezviyo zvitsva zvakakangwa pamoto uye zvakakuyiwa."},{"book":"Revhitiko","chapter":"2","verse":"15","text":"Uise mafuta nezvinonhuhwira pazviri, chipiriso chezviyo."},{"book":"Revhitiko","chapter":"2","verse":"16","text":"Muprista achapisa chikamu chechirangaridzo chezviyo zvakakuyiwa, namafuta, pamwe chete nezvose zvinonhuhwira, sechipiriso chinoitirwa Jehovha nomoto."}]}