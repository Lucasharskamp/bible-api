{"data":[{"book":"2 Wakolinto","chapter":"2","verse":"1","text":"Avo nigelegeza, sekeniwatembelele kabili na kuwanyunyuwaza."},{"book":"2 Wakolinto","chapter":"2","verse":"2","text":"Kwavija nahawanyunyuwaza mweye, nani yonda yanihoze umoyo? Siyo wawaja waniwanyunyuwaze?"},{"book":"2 Wakolinto","chapter":"2","verse":"3","text":"Lekaavo niwandikila baluwa, silondile kwiza kumwenu na kunyunyuwazwa na mweye mulondeke kunhenda niye ndeng'helele. Vinikona niye nahadeng'helela na mweye vivija modeng'helela."},{"book":"2 Wakolinto","chapter":"2","verse":"4","text":"Mna ibaluwa ija niwandikila kwa kunyunyuwala na usungu muumoyo na mahozi mengi, sandike kwa kuwagela usungu, lakini kuwalagusila viniwanogela ng'hani."},{"book":"2 Wakolinto","chapter":"2","verse":"5","text":"Kamba munhu yahamgela usungu miyage, hangelile usungu ng'hani niye, ila kawagela usungu mweye mose, silonda kuwa msabalu ng'hani bule."},{"book":"2 Wakolinto","chapter":"2","verse":"6","text":"Nhaguso iyatagusigwe munhu ayo na wanhu bwando kumwenu yomfaya."},{"book":"2 Wakolinto","chapter":"2","verse":"7","text":"Kisigale sambi, mugele kumgongo na kumuhoza umoyo, muladi sekeyanyunyuwale ng'hani na kubwela kukisogo."},{"book":"2 Wakolinto","chapter":"2","verse":"8","text":"Nowapula ng'hani, mulagusileni kabili munhu ayo kuwa mumnogela."},{"book":"2 Wakolinto","chapter":"2","verse":"9","text":"Kilamuso cha kuwandikila baluwa ija, nilonda kuwageza nijuwe kamba modaha kugoga kila kinhu."},{"book":"2 Wakolinto","chapter":"2","verse":"10","text":"Mwahagela kumgongo nzambi za munhu, na niye vivija nogela kumgongo. Kwavija nahagela kumgongo, kamba kweli ya cha baho kinhu cha kugela kumgongo, aho nogela kumgongo mgameso ga Kilisito mbuli ya mweye,"},{"book":"2 Wakolinto","chapter":"2","verse":"11","text":"muladi Mwenembago sekeyawe mbala kumwetu, kwavija tojuwa viyogesa."},{"book":"2 Wakolinto","chapter":"2","verse":"12","text":"Vimvikile kudibuga da Tuloasi kuwapetela wanhu Mbuli Inogile ya Kilisito, nivika Mndewa kanivugulila nzila nimsang'hanile."},{"book":"2 Wakolinto","chapter":"2","verse":"13","text":"Lakini nikala moyo yungwa yungwa, kwavija simvikile ndugu yangu Tito. Avo niwalaga nichola Makedonia."},{"book":"2 Wakolinto","chapter":"2","verse":"14","text":"Lakini, Mulungu yagweleligwe nhogolwa, yotulongoza mna ikibumbila cha kudeng'helela kuhuma kubitila Kilisito na kubitila tweye topwililisa kila hanhu usenga wa Kilisito kamba mnung'ho."},{"book":"2 Wakolinto","chapter":"2","verse":"15","text":"Kwavija tweye tuigala na mnung'ho unogile wa ubani ulavigwe na Kilisito kwa Mulungu, ukwenela kwa wanhu wose wokomboligwa na waja wopotela."},{"book":"2 Wakolinto","chapter":"2","verse":"16","text":"Kwa waja wopotela, mnung'ho awo wogala ifa, lakini kwa waja wokomboligwa, mnung'ho awo wogala ugima. Vino nani yofaya kwa sang'hano ayo?"},{"book":"2 Wakolinto","chapter":"2","verse":"17","text":"Tweye hatuigalile na wanhu wayagwe, wopata sente kwa kuchuuza usenga wa Mulungu, tweye kwa kuilumba na Kilisito tolonga fulu ipile mgameso ga Mulungu, kamba wanhu tutumigwe na Mulungu."}]}