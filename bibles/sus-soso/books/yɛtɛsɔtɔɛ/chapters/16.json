{"data":[{"book":"Yɛtɛ sɔtɔɛ","chapter":"16","verse":"1","text":"Isirayila ɲama birin naxa keli Elimi, sigafe ra Sini gbengberenyi ma, naxan na Elimi nun Turusinina tagi. E biyaasi naxan naba keli Misira han Sini gbengberenyi ma, na naxa bu kike firin a nun xi fu nun suuli."},{"book":"Yɛtɛ sɔtɔɛ","chapter":"16","verse":"2","text":"Mɛnni Isirayila ɲama naxa sɔnxɔ Munsa nun Haruna ma,"},{"book":"Yɛtɛ sɔtɔɛ","chapter":"16","verse":"3","text":"a falafe ra, «Munfe ra Alatala mu a ragirixi won xa faxa Misira bɔxi ma? Mɛnni sube nun taami nu na won yi ra naxan won lugama, kɔnɔ be yi gbengberen yire, won fama faxade kaamɛ nan na.»"},{"book":"Yɛtɛ sɔtɔɛ","chapter":"16","verse":"4","text":"Alatala naxa a masen Munsa bɛ, «N fama taami ragorode wo bɛ kelife koore ma. Ɲama xa mini, e xa a matongo gɛɛsɛgɛ e naxan donma lɔxɔɛ keren kui. N fama e xaxili matode, xa e ɲɛrɛma n ma yaamari nan ma."},{"book":"Yɛtɛ sɔtɔɛ","chapter":"16","verse":"5","text":"A xi senni nde, e xa xi firin daaxi matongo.»"},{"book":"Yɛtɛ sɔtɔɛ","chapter":"16","verse":"6","text":"Munsa nun Haruna naxa a fala Isirayila ɲama bɛ, «To nunmare wo a kolonma nɛ, a Alatala nan wo raminixi Misira bɔxi ra."},{"book":"Yɛtɛ sɔtɔɛ","chapter":"16","verse":"7","text":"Tina gɛɛsɛgɛ, wo fama Alatala xa kaabanako tode. A bara wo xa sɔnxɔɛ mɛ. Munfe ra wo wama sɔnxɔfe muxu tan ma?"},{"book":"Yɛtɛ sɔtɔɛ","chapter":"16","verse":"8","text":"To nunmare Alatala wo kima sube ra, gɛɛsɛgɛ a wo kima taami ra, han wo luga. Wo mu sɔnxɔxi muxu tan xa ma de. Wo sɔnxɔxi Alatala nan ma, naxan bara wo xui birin mɛ.»"},{"book":"Yɛtɛ sɔtɔɛ","chapter":"16","verse":"9","text":"Munsa naxa a fala Haruna bɛ, «A fala Isirayila ɲama bɛ, e xa e yɛtɛ masen Alatala bɛ, barima a bara e xa sɔnxɔɛ mɛ.»"},{"book":"Yɛtɛ sɔtɔɛ","chapter":"16","verse":"10","text":"Haruna nu wɔyɛnfe Isirayila ɲama bɛ tɛmui naxɛ, e naxa e ya rafindi gbengberenyi ma, e fa Alatala xa nɔrɛ to mini ra nuxui kui."},{"book":"Yɛtɛ sɔtɔɛ","chapter":"16","verse":"11","text":"Alatala naxa a masen Munsa bɛ,"},{"book":"Yɛtɛ sɔtɔɛ","chapter":"16","verse":"12","text":"«N bara Isirayilakae xa sɔnxɔɛ mɛ. A fala e bɛ, ‹Nunmare wo sube donma, gɛɛsɛgɛ wo lugama taami ra. Na kui wo a kolonma nɛ, a n tan nan na wo Marigi Alatala ra.›»"},{"book":"Yɛtɛ sɔtɔɛ","chapter":"16","verse":"13","text":"Nunmare yati xɔnie naxee xili kɔnkɔlɛe naxa radin e yonkinde birin ma. Na kuye iba xini naxa lu e yonkinde rabilinyi ma."},{"book":"Yɛtɛ sɔtɔɛ","chapter":"16","verse":"14","text":"Na xini to ba na, se nde naxa lu bɔxi fari alɔ balabalanyi."},{"book":"Yɛtɛ sɔtɔɛ","chapter":"16","verse":"15","text":"Isirayilakae to na to, e naxa e boore maxɔrin, «Munse ya?» E mu a kolon se yo na ki. Munsa naxa a fala e bɛ, «Taami nan a ra, Alatala naxan fixi wo ma baloe ra.»"},{"book":"Yɛtɛ sɔtɔɛ","chapter":"16","verse":"16","text":"Alatala xa yaamari nan ya, «Wo xa sigaati ya solofere tongo mixi birin bɛ naxan na wo xɔnyi.»"},{"book":"Yɛtɛ sɔtɔɛ","chapter":"16","verse":"17","text":"Isirayilakae a raba na ki nɛ."},{"book":"Yɛtɛ sɔtɔɛ","chapter":"16","verse":"18","text":"E to a maniya, naxee gbe nu gboxi, a mu dangi yɛ, naxee fan gbe nu xurunxi, a e ralixi nɛ. Kankan naxa baloe xasabi sɔtɔ naxan a ralima."},{"book":"Yɛtɛ sɔtɔɛ","chapter":"16","verse":"19","text":"Munsa naxa a fala e bɛ, «Yi baloe naxa raxi han gɛɛsɛgɛ.»"},{"book":"Yɛtɛ sɔtɔɛ","chapter":"16","verse":"20","text":"Kɔnɔ ndee mu Munsa xui suxu, e naxa a ragata han gɛɛsɛgɛ. Kulie naxa bira a i, a xiri ɲaaxi naxa mini. Munsa naxa xɔnɔ na kanyie ma."},{"book":"Yɛtɛ sɔtɔɛ","chapter":"16","verse":"21","text":"Gɛɛsɛgɛ yo gɛɛsɛgɛ, kankan nu fa a gbe donse matongo, kɔnɔ soge na te, a dɔnxɔɛ naxan luxi, na xunu a i."},{"book":"Yɛtɛ sɔtɔɛ","chapter":"16","verse":"22","text":"A xi senni nde, e naxa xi firin daaxi matongo, sigaati ya fu nun naani mixi keren bɛ. Yareratie naxa na dɛntɛgɛ sa Munsa bɛ."},{"book":"Yɛtɛ sɔtɔɛ","chapter":"16","verse":"23","text":"Munsa naxa a fala e bɛ, «Alatala naxɛ a tina malabui lɔxɔɛ nan a ra, lɔxɔɛ sɛniyɛnxi Alatala bɛ. Wo xa nde gan, wo xa nde satun. A dɔnxɔɛ naxan na lu, wo xa na ragata han tina gɛɛsɛgɛ.»"},{"book":"Yɛtɛ sɔtɔɛ","chapter":"16","verse":"24","text":"E to nde ragata han gɛɛsɛgɛ, alɔ Munsa a yamari e bɛ ki naxɛ, e naxa a to kuli mu biraxi a i, a man mu bɔrɔ."},{"book":"Yɛtɛ sɔtɔɛ","chapter":"16","verse":"25","text":"Munsa naxa a fala e bɛ, «Wo xa a don to, barima to nan malabui lɔxɔɛ ra Alatala xa binyɛ bun ma. Na donse mu goroma bɔxi ma to."},{"book":"Yɛtɛ sɔtɔɛ","chapter":"16","verse":"26","text":"Wo xa a matongo xi senni bun ma, kɔnɔ a xi solofere nde, wo mu sese toma, barima malabui lɔxɔɛ na a ra.»"},{"book":"Yɛtɛ sɔtɔɛ","chapter":"16","verse":"27","text":"A xi solofere nde, mixi ndee mini nɛ na donse matongode, kɔnɔ e mu sese to."},{"book":"Yɛtɛ sɔtɔɛ","chapter":"16","verse":"28","text":"Na kui Alatala naxa a masen Munsa bɛ, «Wo n ma yaamari nun n ma sɛriyɛ matandima han mun tɛmui?"},{"book":"Yɛtɛ sɔtɔɛ","chapter":"16","verse":"29","text":"Wo xa a kolon, n tan Alatala nan malabui lɔxɔɛ sɛriyɛ masenxi wo bɛ. Na nan a ra, xi senni nde wo donse xi firin daaxi sɔtɔma. A solofere nde wo naxa siga dɛdɛ, wo birin xa lu wo xɔnyie, malabui lɔxɔɛ nan a ra.»"},{"book":"Yɛtɛ sɔtɔɛ","chapter":"16","verse":"30","text":"Na kui ɲama naxa e malabu na lɔxɔɛ solofere nde ma."},{"book":"Yɛtɛ sɔtɔɛ","chapter":"16","verse":"31","text":"Isirayilakae naxa na donse xili fala «mana,» naxan nu wama a falafe, «Munse a ra?» A maniya funden xɔri ra, a fiixɛ, a ɲɔxun alɔ digiyanyi."},{"book":"Yɛtɛ sɔtɔɛ","chapter":"16","verse":"32","text":"Munsa naxa a fala, «Alatala xa yaamari nan yi ki, ‹Wo xa yi mana sigaati ya solofere ragata, alako wo bɔnsɔɛ naxee fama baride e xa donse to n naxan nagoroxi wo ma gbengberenyi ma, n to wo ramini Misira bɔxi ra.›»"},{"book":"Yɛtɛ sɔtɔɛ","chapter":"16","verse":"33","text":"Na kui Munsa naxa a fala Haruna bɛ, «I xa mana sigaati ya solofere sa sesase kui, i xa a dɔxɔ hɔrɔmɔlingira yire, alako a xa findi tɔnxuma ra wo bɔnsɔɛe bɛ naxee fama baride.»"},{"book":"Yɛtɛ sɔtɔɛ","chapter":"16","verse":"34","text":"Haruna naxa na sesase dɔxɔ Alatala xa hɔrɔmɔlingira yire saatɛ kankira ya ra, alako a xa ragata alɔ Alatala a masenxi Munsa bɛ ki naxɛ."},{"book":"Yɛtɛ sɔtɔɛ","chapter":"16","verse":"35","text":"Isirayilakae mana don nɛ ɲɛ tongo naani bun ma, han e sa so Kanaan bɔxi ma, si gbɛtɛe sabatixi dɛnnaxɛ."},{"book":"Yɛtɛ sɔtɔɛ","chapter":"16","verse":"36","text":"Na sigaati ya solofere naxan nu rawalima na mana maniyafe ra, a dɔxɔ fu findixi busali keren nan na."}]}