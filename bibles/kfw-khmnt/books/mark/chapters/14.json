{"data":[{"book":"Mark","chapter":"14","verse":"1","text":"Chol inchelmak waipool khat-um Rakaanna kahoi nini matiang, Thiampu Kalian khat-um Dan Karu ngai'n ruuk-ah Jisu surli thatnasik lam inlei-entok. Suok 12:1-27"},{"book":"Mark","chapter":"14","verse":"2","text":"“Eini'n kahoi suungngachu thochamak ajarchu mipui inhaangsik eii, inmani'n inleiti.”"},{"book":"Mark","chapter":"14","verse":"3","text":"Bethany makheiya Simon inti apumma kaphar ri kaleiroon miring inkhat innna Jisu'n abak a-inna omlaikhan, numeisa inkhat lungngoi beel kasipchei inthiang nard makheiya insum amankatam sariak choiya aheiwa. Numeisanu khan sariak beelkha amakoiya arim kahoi sariak kha Jisu lu-ah aleibun. Luk 7:37,38"},{"book":"Mark","chapter":"14","verse":"4","text":"Khanna kaom mi lekkhat in zootmuwa khatli inkhatdiang inlei inti, “hituk-ah arim kahoi sariak hi angsik-ah lailamma iminmang me?"},{"book":"Mark","chapter":"14","verse":"5","text":"Dangkapum rajathum khella leijoursik kha eii 14:5. Dangkapum: Enru 6:37. halli sialkha sara ngaidiang leipesik eii!” tia inmani ngai'n numeisanu kha setheiya inleirilthai."},{"book":"Mark","chapter":"14","verse":"6","text":"Takkha Jisu'n aleiti, “numeisanu imanuomkha thorase; angsik ame ning-enrinchak? ama'n keisikbeiya akatha chuonkha athojei."},{"book":"Mark","chapter":"14","verse":"7","text":"Sara ngai khachu nangnile amunle apha rakip-ah ningom suom, nangni'n ningsan zootlitak, inmanichu ningsanthei. Takkha nangnile keichu apha rakip-ah omsuom numin. Innidan 15:11"},{"book":"Mark","chapter":"14","verse":"8","text":"Ama'n ithomaneii kha itho ejei; sariak arim kahoi kapumma nakanoot hi kapum inreii nasik-ah apha matiang insuuk ejei."},{"book":"Mark","chapter":"14","verse":"9","text":"Tuunchu, Kei'n inthiangnga nangni diang kati khachu manmasituol pumpuiya chongkahoi ningril phakhan, numeisanu ileitho rakip hi-um ma ngaidonnale inruoiya ningrilsik eii.”"},{"book":"Mark","chapter":"14","verse":"10","text":"Halli Judas Iscariot, asiamruoi soomleini ngai karra kinchel, ama'n Jisu kapesik-ah Thiampu Kalian ngaidiang aleisi."},{"book":"Mark","chapter":"14","verse":"11","text":"Inmani'n inleijet phakhan inleirok, amadiang sial napekinte tia chong inlei-inkhit. Halli Judas in Jisu kha inmani diang aphakacha khat-ah pesik-ah aleiminsuuk."},{"book":"Mark","chapter":"14","verse":"12","text":"Chol inchelmak waipool kahoi mansakhet nikhuo, rakaanna kahoi bubaknasik-ah Keelngamteii thatna nikhuoni, Asiamruoi ngai'n Jisu diang inleirakel, “Rakaanna kahoi bubak nasik-ah hun nangsik-ah kaminsuuk nanaminsi zootme?”"},{"book":"Mark","chapter":"14","verse":"13","text":"Jisu'n asiamruoi inni atirra aleitipi: “Khuopui suungnga siru, halli tuibeella tuikachoi miring inkhat in nantongpuite. Ama kha juiru"},{"book":"Mark","chapter":"14","verse":"14","text":"halli ama luutna inn mapupa diang tiru: ‘Karu'n ati, kasiamruoi ngaile Kei rakaanna kahoi bubaknasik innkha hume?’"},{"book":"Mark","chapter":"14","verse":"15","text":"Halli ama'n chungnga insak inn kaloktak nangni diang naminmute, ang rakip kha khawakhan einisik-ah minsuukru.”"},{"book":"Mark","chapter":"14","verse":"16","text":"Asiamruoi ngai'n inmathaanna, khuopuitiang inleisi, halli Jisu itijek angnga inmani'n inlei intongpui; halli inmani'n Rakaanna kahoi bubakna kha inleiminsuuk."},{"book":"Mark","chapter":"14","verse":"17","text":"Kholei hei-ephakhan, asiamruoi soomleini ngaikhale Jisu inheiwasuom."},{"book":"Mark","chapter":"14","verse":"18","text":"Inmani'n in-ongnga inbak laikhan, Jisu'n aleiti, “Kei'n nangni diang inthiangnga kanati, ningkarra keile kabaksuom miring inkhat in kei anajuorsik eii.” Minpkla 41:9"},{"book":"Mark","chapter":"14","verse":"19","text":"Asiamruoi ngai'n malung kadongle inruoiya inkhat suoli inkhat in, “kei ka-ebe?” intia amadiang inleirakel."},{"book":"Mark","chapter":"14","verse":"20","text":"Jisu'n aleimasang, “Soomleini ngai karra miring inkhat awaipool keile kheengnga kasunsuompa kha eii."},{"book":"Mark","chapter":"14","verse":"21","text":"Pathian chong inthiang khan lei-injia angnga Miring Sapa kha athisik eii; takkha Miring Sapa kajuor amasik achu angtuk-ah rawaan kaseme! Khawa miringkha inleineimak inram akathawiai esik eii!”"},{"book":"Mark","chapter":"14","verse":"22","text":"Inmani'n inbaklai takkhan, Jisu'n waipool lekkhat aleiya, aleiminthiang, akatherra, asiamruoi ngaidiang aleisemma aleiti. “Bakru” “Hiwahi kei kataksa kha eii.”Pumi zaansaak minsuuk"},{"book":"Mark","chapter":"14","verse":"23","text":"Khawa suoli Jisu'n rabing kha aleiya Pathian diang aniya inmani diang aleipeii; halli inraya-ah inlei insuom."},{"book":"Mark","chapter":"14","verse":"24","text":"Jisu'n aleiti, “Hiwahi mipui sik-ah kaluong Pathian le inzootna kathar kei thisen kha eii. Suok 24:8; Jer 31:31-34"},{"book":"Mark","chapter":"14","verse":"25","text":"Kei'n nangni diang inthiangnga kiril eii, khawa nikhuo Pathian Rengramma akathar theibomju ka-inmaklaiseng Kei'n woikhat inlet-ah hiwa theibomju hi innuningjei.”"},{"book":"Mark","chapter":"14","verse":"26","text":"Khawa suoli inmani'n Pathian minpaakna la kha insaksuoli Olive Chingbungtiang inleisi."},{"book":"Mark","chapter":"14","verse":"27","text":"Jisu'n inmani ngaidiang aleiti, “Ningraya-ah kei namathaan ningta ninglataan wiaksik eii, ajarchu Pathian chong inthiang in ati, ‘Pathian in Keelngam kakhaalpa kha athatsik eii, halli Keelngam ngaikha inchaangdar sik eii.’ Zech 13:7"},{"book":"Mark","chapter":"14","verse":"28","text":"Takkha Kei'n kahongringsuo nuk-ah, Kei'n nangni matiang Galilee ah kasisik eii.” Matt 28:16"},{"book":"Mark","chapter":"14","verse":"29","text":"Peter in aleimasang, “Mi rakip in innamathaan ngai suok-innum, kei'n nang supmathaan namathaan nuning!”"},{"book":"Mark","chapter":"14","verse":"30","text":"Jisu'n Peter diang aleiti, “Kei'n inthiangnga kati, wini zaantak arkhong in woini hongkhuong ma-ah, nang in kei woithum najetmong natisik eii.”"},{"book":"Mark","chapter":"14","verse":"31","text":"Peter in rasa inringdet-ah aleimasang, “Kei nangle thisuomsik suok-innum, kei'n nangkha zootmak thonuning!”"},{"book":"Mark","chapter":"14","verse":"32","text":"Inmani'n Gethsemane inti munkhan inleisi, halli Jisu'n asiamruoi ngaidiang aleiti, “Pathian kanisuung seng hin lei-in-ongru.”"},{"book":"Mark","chapter":"14","verse":"33","text":"Ama'n Peter, James khat-um John aleiruoi, han rathamor kasiin khat-um malung poongna aleinei,"},{"book":"Mark","chapter":"14","verse":"34","text":"khawa phakhan ama'n inmani diang aleiti, “Thinasik katungnga kamalunghi apoongjei; inringchak inlang hin leiomru.”"},{"book":"Mark","chapter":"14","verse":"35","text":"Matiang asidetli, neipilla inbok-ah achathei inchu aphakha madiangnga inphut nakhaipiro tia Pathian diang aleini."},{"book":"Mark","chapter":"14","verse":"36","text":"Ama'n aleiti “Pa Pathian,” emak rakip nangdiangchu ethei eii, hiwa rabinghi keidiang makheiya nakhaipiro, kei lungdou emarase, takkha nang nalungdou kha erase."},{"book":"Mark","chapter":"14","verse":"37","text":"Ama'n aheikir phakhan inmani'n inzaalla inleiomkha ajuomu, halli Peter diang aleiti, “Simon, nazaalbe? phadan inkhat bit-um nang harmaneii makchebe?”"},{"book":"Mark","chapter":"14","verse":"38","text":"Matheemna khan ningchul maknasik “Inringchak inlang Pathian diang niru. Ratha inchu athozoot, takkha taksa khachu asuol.”"},{"book":"Mark","chapter":"14","verse":"39","text":"Woikhat asirit-ah chinna khale in-angrip chongnga Pathian diang aleininook."},{"book":"Mark","chapter":"14","verse":"40","text":"Halli Jisu'n ahongnook-ah inmani'n inleizaalnook kha ahongmu ajarchu inmani inmit leimahar maneiimu, halli inmani ngai'n amadiang masangdan leijetmu."},{"book":"Mark","chapter":"14","verse":"41","text":"Woithum huuina ama'n aheiwa-ah inmani diang aleiti, “Tuunkatung ningzaalla soong ninglamachumbe? Ahunjei! Aphakha aheitungjei! Entaru, Miring Sapa hi manu karoonngai kutchungnga inpejei."},{"book":"Mark","chapter":"14","verse":"42","text":"Intheitru, eini'n situi, Kei kanajuor pakha ahongjei!”"},{"book":"Mark","chapter":"14","verse":"43","text":"Jisu'n arilla omlaitak, Upa ngai, Dan Karu-ngai, khat-um Thiampu Kalian ngai hongtir, chem, thal, ramol naangkhuo kachoi mipui ngaile inruoiya, soomleini ngai karra Judas ahongtung."},{"book":"Mark","chapter":"14","verse":"44","text":"Kajuorpa ama'n mipui ngaidiang injetna aleipeii: “Kei'n kimazoop ama kha eii, sur inlang kacheet-ah khit-inlang ruoiru.”"},{"book":"Mark","chapter":"14","verse":"45","text":"Judas heitungli heitungmak Jisu diang asiya, “Karu!” tia aleimazoop."},{"book":"Mark","chapter":"14","verse":"46","text":"Inmani'n Jisu kha insurra kacheet-ah inleikhit."},{"book":"Mark","chapter":"14","verse":"47","text":"Khawa khanna ka-ngirra kaom miring inkhat in achem keisuo ah Thiampu Kalian khetpa suok inkhat akuor aleitukthaak."},{"book":"Mark","chapter":"14","verse":"48","text":"Halli Jisu'n inmani diang aleiti, “Inruup kasursik angnga chem, thal, ramol naangkhuo ningchoiya kei kanasursik ninghongbe?"},{"book":"Mark","chapter":"14","verse":"49","text":"Nisuo rakip kei'n Biak-inna kanaminchuwa nangnile kaleiom, khat-um nangni'n nasurmakchu. Takkha Pathian chong-inthiang khachu huui tungmak thamak.” Luk 19:47; 21:37"},{"book":"Mark","chapter":"14","verse":"50","text":"Halli asiamruoi ngai rakip in ama inmathaanna inleitaanwiak."},{"book":"Mark","chapter":"14","verse":"51","text":"Khawa munkhan linen puonkaneem kasil ruothar inkhat Jisu nuk aleijui. Inmani'n ama kha sursik injuotho,"},{"book":"Mark","chapter":"14","verse":"52","text":"Takkha apuonsil adeengjuonna aleitaan."},{"book":"Mark","chapter":"14","verse":"53","text":"Halli Jisu kha Thiampu Kaliankhet inna inleiruoi, Dan Karu-ngai, upa-ngai khat-um Thiampu Kalian ngai kha-um inlei-intuup."},{"book":"Mark","chapter":"14","verse":"54","text":"Peter in kalaak-ah Thiampu Kalian khetpa tuollaidung katung aleijui. Suokngai khale in-ong suomma mei alei-oot."},{"book":"Mark","chapter":"14","verse":"55","text":"Thiampu Kalian ngai khat-um intuup Uparup rakip ngai'n Jisu thatnasik katung chong kapemaneii inlei entok, takkha tuteii-um leimumu."},{"book":"Mark","chapter":"14","verse":"56","text":"Mi katamtak in Jisu takchungnga maleisei inleiril, takkha inmani ngai chongkha inkhat-um lei-in-angmak."},{"book":"Mark","chapter":"14","verse":"57","text":"Hin intia miring lekkhat in inhongngirra Jisu chungnga maleisei inleiril:"},{"book":"Mark","chapter":"14","verse":"58","text":"“Keini'n ma itikha kinjet, ‘miring kut-ah insak Biak-inn hi kaminmangsik eii, halli nithum suungnga kut-ah insakmak inkhat kasaksik eii.’ ” Jn 2:19"},{"book":"Mark","chapter":"14","verse":"59","text":"Inmani ngai khannum, inchongpeii kha leiminruolmu."},{"book":"Mark","chapter":"14","verse":"60","text":"Thiampu Kalian khetpa in inmani ngai karra ahongngirra Jisu diang aleirakel, “Inmani ngai'n nang nachungnga chong inrilhi nang iteii-um masangnutinbe?”"},{"book":"Mark","chapter":"14","verse":"61","text":"Takkha Jisu'n iteii-um leimasangmak. Inlet-ah Thiampu Kalian khetpa in aleirakelnook, “Rawaan katha Sapa Messiah kha na-ebe?”"},{"book":"Mark","chapter":"14","verse":"62","text":"“Ka eii,” tia Jisu'n aleimasang, “Halli nangni rakip in Miring sapa kha karaat khetpa akut changtiang in-ong khat-um marwaan suumchungnga ijuokha ningmusik eii!” Dan 7:13"},{"book":"Mark","chapter":"14","verse":"63","text":"Thiampu Kalian khetpa in apuon katherra aleiti, “Hanchu eini'n sakhi arei laommabe?"},{"book":"Mark","chapter":"14","verse":"64","text":"Ama'n Pathian irilsekha nangni'n ningjetjei. Angme nangni ningngaidon?”"},{"book":"Mark","chapter":"14","verse":"65","text":"Miring lekkhatchu Jisu kamachilthuon inleiphut, khat-um inmani'n ama kha amit inkhumpiya inleiwuok. “Rilsuokro tume kanawuok kha!” inmani'n inleiti. Khat-um raalmi ngaikhan inleiruoiya ama kha inleikabeen."},{"book":"Mark","chapter":"14","verse":"66","text":"Peter kha tuolmur nuoiya tuollaidung khan aleiom phakhan Thiampu Kalian khetpa suokngai karra numeisa inkhat aheiwa;"},{"book":"Mark","chapter":"14","verse":"67","text":"Numeisanu khan Peter mei oot-ah i-om amupha khan, amadiang enna aleiti, “Nang-um, na eii, Nazareth Jisu le kalei inruoi.”"},{"book":"Mark","chapter":"14","verse":"68","text":"Takkha Peter in inlip phirra aleimasang “Angkeme niti kei jetmong,” halli ama'n suok-ah aleisi. Khawapha takkhan arkhong kha aleikhuong.14:68. Manuscript lekkhat achu inchelmak Khawapha takkhan arkhong kha aleikhuong."},{"book":"Mark","chapter":"14","verse":"69","text":"Suok numeisanu in amuriit-ah kangirra kaom mi ngaidiang aleirilnook, “Amahi inmani karra inchel mi inkhat eii!”"},{"book":"Mark","chapter":"14","verse":"70","text":"Takkha ama'n inlip phirnook."},{"book":"Mark","chapter":"14","verse":"71","text":"“Ama'n chong inkhit-ah khat-um Khomaak insaamma aleiti, kei nangni iril mipahi jettakmong!”"},{"book":"Mark","chapter":"14","verse":"72","text":"Khawapha takkhan arkhong kha'n woini huuina ahongkhuong, halli Jisu'n amadiang ileiril “Arkhong woini hongkhuong ma-ah, nang in woithum keikha najetmong natisik iti chongkha ahongngaidon.” Halli Peter in amalung intooktheiya aleichap."}]}