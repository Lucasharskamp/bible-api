{"data":[{"book":"Galatiatɔwo","chapter":"3","verse":"1","text":"O, mi Galatiatɔ bometsilawo! Ame kae flu mi? Miawo ŋutɔwoe wogblɔ Yesu Kristo ƒe kaklã ɖe atitsoga ŋuti ƒe nya na."},{"book":"Galatiatɔwo","chapter":"3","verse":"2","text":"Medi be mabia nya aɖe mi: Ɖe miexɔ Gbɔgbɔ la to se la ƒe dɔwɔwɔwo me, alo to nya si miese la dzixɔse mea?"},{"book":"Galatiatɔwo","chapter":"3","verse":"3","text":"Ɖe mietsi bome nenema gbegbea? Esi mietsɔ Gbɔgbɔ la dze egɔmee la, azɔ ɖe miedi be yewoatsɔ ŋutilã awu enua?"},{"book":"Galatiatɔwo","chapter":"3","verse":"4","text":"Ɖe miekpe fu siawo dzodzroa, nenye dzodzroe hã?"},{"book":"Galatiatɔwo","chapter":"3","verse":"5","text":"Eya ta megale biabiam be ɖe Mawu tsɔ eƒe Gbɔgbɔ la na mi, eye wòwɔ nukunuwo le mia dome to se la ƒe dɔwɔwɔwo me, alo to nya si miese la dzixɔse mea?"},{"book":"Galatiatɔwo","chapter":"3","verse":"6","text":"Nenema ke Abraham hã xɔ Mawu dzi se, eye wobui dzɔdzɔenyenye nɛ."},{"book":"Galatiatɔwo","chapter":"3","verse":"7","text":"Eya ta mise egɔme be ame siwo si xɔse le la, woawoe nye Abraham ƒe viwo."},{"book":"Galatiatɔwo","chapter":"3","verse":"8","text":"Ŋɔŋlɔ Kɔkɔe la kpɔe do ŋgɔ be Mawu atso afia na ame siwo menye Yudatɔwo o la le xɔse me, eya ta wòɖe gbeƒã nyanyui la na Abraham do ŋgɔe be, “Woayra dukɔwo katã to dziwò.”"},{"book":"Galatiatɔwo","chapter":"3","verse":"9","text":"Eya ta ame siwo katã si xɔse le la, woyra woawo hã abe Abraham, ame si xɔ Mawu dzi se la ene."},{"book":"Galatiatɔwo","chapter":"3","verse":"10","text":"Elabena ame siwo katã tsɔ woƒe mɔkpɔkpɔ da ɖe se la ƒe dɔwɔwɔwo dzi la, wole fiƒode te, elabena woŋlɔ ɖi be, “Woaƒo fi ade ame sia ame si menɔ agbe ɖe nu sia nu si woŋlɔ ɖe Segbalẽ la me la nu o.”"},{"book":"Galatiatɔwo","chapter":"3","verse":"11","text":"Eme kɔ ƒãa be Mawu matso afia na ame aɖeke to se la dzi wɔwɔ me o, elabena woŋlɔ ɖi be, “Ame dzɔdzɔe la anɔ agbe to xɔse me.”"},{"book":"Galatiatɔwo","chapter":"3","verse":"12","text":"Wometu se la ɖe xɔse dzi o, ke boŋ mawunya gblɔ be, “Ame si wɔ nu siawo la, anɔ agbe ɖe wo nu.”"},{"book":"Galatiatɔwo","chapter":"3","verse":"13","text":"Kristo ɖe mí tso se la ƒe fiƒode me, esi wòzu fiƒode ɖe mía teƒe elabena mawunya gblɔ be, “Woƒo fi de ame sia ame si woklã ɖe ati ŋuti la.”"},{"book":"Galatiatɔwo","chapter":"3","verse":"14","text":"Eɖe mí bena Abraham ƒe yayra nava ame siwo menye Yudatɔwo o la dzi to Kristo Yesu me, ale be to xɔse me la, míaxɔ Gbɔgbɔ la ƒe ŋugbedodo."},{"book":"Galatiatɔwo","chapter":"3","verse":"15","text":"Nɔviwo, mana kpɔɖeŋu aɖe mi tso gbe sia gbe-gbenɔnɔ me. Abe ale si ame aɖeke mate ŋu atu alo atsɔ naneke akpe ɖe nubabla si amegbetɔwo wɔ ŋu o ene la, nenema wòle le go sia me hã."},{"book":"Galatiatɔwo","chapter":"3","verse":"16","text":"Ŋugbedodo la nye Abraham kple eƒe dzidzimeviwo tɔ. Ŋɔŋlɔ Kɔkɔe la megblɔ be “na dzidzimeviwo o” si gɔmee nye ame geɖewo, ke boŋ “na wò dzidzimeviwo” si gɔmee nye ame ɖeka si nye Kristo."},{"book":"Galatiatɔwo","chapter":"3","verse":"17","text":"Nu si gblɔm mele la gɔmee nye: Se si wowɔ le ƒe 430 megbe la, mete ŋu tu nubabla si Mawu wɔ do ŋgɔ la o, nenema ke metu ŋugbedodo la hã o."},{"book":"Galatiatɔwo","chapter":"3","verse":"18","text":"Elabena ne domenyinyi la ku ɖe se la ŋu la, ekema megaku ɖe ŋugbedodo la ŋu o; ke Mawu to ŋugbedodo la me tsɔe ke Abraham."},{"book":"Galatiatɔwo","chapter":"3","verse":"19","text":"Nu ka ta koŋ wona se la ɖo? Wotsɔ se la kpe ɖe eŋu ɖe vodadawo ta va se ɖe esime dzidzime, si ŋuti ŋugbedodo la ku ɖo la nava. Wona se la to mawudɔlawo dzi, eye wotsɔe de asi na avuléla."},{"book":"Galatiatɔwo","chapter":"3","verse":"20","text":"Ke avuléla menye ame ɖeka o; gake Mawu la ya nye ɖeka."},{"book":"Galatiatɔwo","chapter":"3","verse":"21","text":"Ekema ɖe se la tsi tsitre ɖe Mawu ƒe ŋugbedodowo ŋutia? Gbeɖe! Elabena ne se si wona la ana agbe la, ekema dzɔdzɔenyenye ava to se la me."},{"book":"Galatiatɔwo","chapter":"3","verse":"22","text":"Gake Ŋɔŋlɔ Kɔkɔe la gblɔ be xexea me katã le nu vɔ̃ ƒe babla me, be ŋugbedodo si Mawu na to Yesu Kristo dzixɔse me la nasu ame siwo xɔe se la si."},{"book":"Galatiatɔwo","chapter":"3","verse":"23","text":"Hafi xɔse sia nava la, míenɔ babla me le se la te va se ɖe esime woɖe xɔse si le vava ge la ɖe go."},{"book":"Galatiatɔwo","chapter":"3","verse":"24","text":"Ale se la zu míaƒe mɔfiala va se ɖe esime Kristo va be woatso afia na mí to xɔse me."},{"book":"Galatiatɔwo","chapter":"3","verse":"25","text":"Azɔ esi xɔse sia va la, míegale se, si nye mɔfiala la te o."},{"book":"Galatiatɔwo","chapter":"3","verse":"26","text":"Elabena le Kristo Yesu me la, mi katã mienye Mawu ƒe viwo to xɔse me,"},{"book":"Galatiatɔwo","chapter":"3","verse":"27","text":"elabena mi ame siwo wode mawutsi ta na ɖe Kristo me la, miedo Kristo abe awu ene."},{"book":"Galatiatɔwo","chapter":"3","verse":"28","text":"Azɔ la, Yudatɔ alo ame si menye Yudatɔ o la megali o; kluvi alo ablɔɖevi megali o; ŋutsu alo nyɔnu megali o; elabena mi katã miele ɖeka le Kristo Yesu me."},{"book":"Galatiatɔwo","chapter":"3","verse":"29","text":"Ne mienye Kristo tɔ la, ekema mienye Abraham ƒe dzidzimeviwo kple domenyilawo le ŋugbedodo la nu."}]}