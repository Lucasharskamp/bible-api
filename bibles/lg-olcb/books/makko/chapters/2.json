{"data":[{"book":"Makko","chapter":"2","verse":"1","text":"Awo bwe waayitawo ennaku nnyingi Yesu n’akomawo mu kibuga Kaperunawumu, ne kiwulirwa nti ali ka."},{"book":"Makko","chapter":"2","verse":"2","text":"Abantu bangi ne bakuŋŋaana, ne wataba kafo wayinzika kuyisibwa kigere ku mulyango; n’ababuulira Enjiri."},{"book":"Makko","chapter":"2","verse":"3","text":"Omulwadde eyali akoozimbye ne bamuleeta eri Yesu ng’asituliddwa abasajja bana."},{"book":"Makko","chapter":"2","verse":"4","text":"Naye bwe balemwa okuyingiza omulwadde eyali akoozimbye olw’ekibiina ekinene ne baseluukulula ku kasolya ne bassa omulwadde ng’ali ku katanda ke."},{"book":"Makko","chapter":"2","verse":"5","text":"Yesu bwe yalaba okukkiriza kwabwe, n’agamba omulwadde eyali akoozimbye nti, “Mwana wange ebibi byo bikusonyiyiddwa.”"},{"book":"Makko","chapter":"2","verse":"6","text":"Naye abamu ku bannyonnyozi b’amateeka abaali batudde awo nga balowooza ku bintu bino mu mitima gyabwe ne boogera nti,"},{"book":"Makko","chapter":"2","verse":"7","text":"“Ono ayinza atya okwogera bw’atyo? Avvodde! Ani ayinza okusonyiwa ebibi okuggyako Katonda?”"},{"book":"Makko","chapter":"2","verse":"8","text":"Amangwago Yesu n’amanya mu mutima gwe bye baali boogerako bokka ne bokka n’ababuuza nti, “Lwaki mwebuuzaganya ebintu bino mu mitima gyammwe?"},{"book":"Makko","chapter":"2","verse":"9","text":"Ekyangu kye kiruwa, okugamba akoozimbye nti ebibi byo bikusonyiyiddwa oba nti yimirira ositule akatanda ko otambule?"},{"book":"Makko","chapter":"2","verse":"10","text":"Naye mmwe okusobola okutegeera ng’Omwana w’Omuntu alina obuyinza okusonyiwa ebibi ku nsi;” n’agamba eyali akoozimbye nti,"},{"book":"Makko","chapter":"2","verse":"11","text":"“Yimirira ositule akatanda ko oddeyo ewuwo.”"},{"book":"Makko","chapter":"2","verse":"12","text":"Awo omusajja n’asituka, amangwago n’asitula akatanda ke n’afuluma nga bonna balaba. Bonna ne bawuniikirira era ne bagulumiza Katonda, nga bagamba nti, “Kino tetukirabangako.”"},{"book":"Makko","chapter":"2","verse":"13","text":"Awo Yesu n’addayo nate ku lubalama lw’ennyanja ekibiina ky’abantu ne bajja gy’ali, n’abayigiriza."},{"book":"Makko","chapter":"2","verse":"14","text":"Awo bwe yali ng’atambula n’alaba Leevi mutabani wa Alufaayo ng’atudde we yasoloolezanga omusolo, n’amugamba nti, “Ngoberera.” Awo Leevi n’asituka n’amugoberera."},{"book":"Makko","chapter":"2","verse":"15","text":"Awo Yesu bwe yali mu nnyumba ya Leevi nga bali ku mmere, ng’ali wamu n’abawooza, n’abalina ebibi, n’abayigirizwa be, ng’abantu bangi bamugoberedde,"},{"book":"Makko","chapter":"2","verse":"16","text":"abannyonnyozi b’amateeka n’Abafalisaayo ne baalaba Yesu ng’alya n’abalina ebibi n’abawooza, ne bagamba abayigirizwa be nti, “Lwaki alya n’abawooza n’abalina ebibi?”"},{"book":"Makko","chapter":"2","verse":"17","text":"Yesu bwe yakiwulira n’abagamba nti, “Abalamu tebeetaaga musawo, wabula abalwadde! Sajja kuyita batuukirivu wabula abalina ebibi.”"},{"book":"Makko","chapter":"2","verse":"18","text":"Abayigirizwa ba Yokaana n’ab’Abafalisaayo baali basiiba. Abantu ne bajja eri Yesu ne bamubuuza nti, “Lwaki abayigirizwa ba Yokaana n’abayigirizwa b’Abafalisaayo basiiba, naye abayigirizwa bo ne batasiiba?”"},{"book":"Makko","chapter":"2","verse":"19","text":"Awo Yesu n’abaddamu nti, “Ddala ddala abali n’awasiza omugole bayinza batya okusiiba, ng’awasizza omugole ali nabo?"},{"book":"Makko","chapter":"2","verse":"20","text":"Naye ekiseera kirituuka awasizza omugole bw’alibaggibwako; okuva olwo ne balyoka basiiba."},{"book":"Makko","chapter":"2","verse":"21","text":"Teri muntu atunga kiwero kiggya mu lugoye olukadde kubanga ekiwero ekiggya kiyuza olugoye olukadde, n’ekituli ne kyeyongera okugaziwa."},{"book":"Makko","chapter":"2","verse":"22","text":"Teri muntu ateeka mwenge musu mu nsawo z’amaliba nkadde kubanga omwenge omusu gwabya ensawo enkadde, omwenge ne guyiika, n’ensawo ne ziyulika. Naye omwenge omusu baguteeka mu nsawo mpya.”"},{"book":"Makko","chapter":"2","verse":"23","text":"Awo mu biro ebyo Yesu yali ayita mu nnimiro y’emmere ey’empeke ku Ssabbiiti, abayigirizwa be ne batandika okunoga ku birimba by’emmere ey’empeke."},{"book":"Makko","chapter":"2","verse":"24","text":"Abafalisaayo ne bagamba Yesu nti, “Lwaki abayigirizwa bo bakola ekitakkirizibwa ku Ssabbiiti.”"},{"book":"Makko","chapter":"2","verse":"25","text":"Yesu n’abaddamu nti, “Temusomanga ku Dawudi kye yakola bwe yalina okwetaaga n’enjala ng’emuluma, ye ne be yali nabo,"},{"book":"Makko","chapter":"2","verse":"26","text":"bwe yayingira mu nnyumba ya Katonda mu biro bya Abiyasaali kabona omukulu, n’alya emigaati egy’okulaga n’awaako n’abo be yali nabo, egitakkirizibwa kuliibwako bantu balala okuggyako bakabona.”"},{"book":"Makko","chapter":"2","verse":"27","text":"N’abagamba nti, “Ssabbiiti yateekebwawo lwa muntu, so si omuntu ku lwa Ssabbiiti."},{"book":"Makko","chapter":"2","verse":"28","text":"Noolwekyo Omwana w’Omuntu ye Mukama wa Ssabbiiti.”"}]}