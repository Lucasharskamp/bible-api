{"data":[{"book":"LINJIILA MATTA","chapter":"7","verse":"1","text":"«Wota on ɲaawu fii wota on ɲaawe."},{"book":"LINJIILA MATTA","chapter":"7","verse":"2","text":"Ko fii, ko wano ɲaawirɗon non ɲaawirteɗon, e ko sariyaare nde etirɗon nden etiranteɗon."},{"book":"LINJIILA MATTA","chapter":"7","verse":"3","text":"«Ko honno yiirataa lojol wongol ka yiitere musiɗɗo maa on, hara a yi'aali falimawal wongal ka yiitere maa ngal?"},{"book":"LINJIILA MATTA","chapter":"7","verse":"4","text":"Ko honno wawrataa wi'ude musiɗɗo maa on: ‹Accu mi ittane lojol ngol ka yiitere maa›, e hara falimawal no ka yiitere maa an?"},{"book":"LINJIILA MATTA","chapter":"7","verse":"5","text":"Ko an yo faasiqiijo, ittu taho falimawal wongal ka yiitere maa ngal, onsay non a yi'ay no ittiranaa musiɗɗo maa on lojol wongol ka yiitere makko ngol."},{"book":"LINJIILA MATTA","chapter":"7","verse":"6","text":"«Wota on ƴettu ko hormortee kon, jonnon bareeji ɗin, fii wota ɗi yiltito ɗi ƴakka on. Wota on bugo kadi koɗe mon lambiri ɗen yeeso koseeji ɗin, sakko ɗi yaaɓa ɗe."},{"book":"LINJIILA MATTA","chapter":"7","verse":"7","text":"«Toree, on okkorte. Ɗaɓɓee, on heɓay. Hoɗɗee, on udditante."},{"book":"LINJIILA MATTA","chapter":"7","verse":"8","text":"Ko fii kala toriiɗo okkorte, kala ɗaɓɓuɗo heɓay, awa kadi kala on hoɗɗiiɗo udditante."},{"book":"LINJIILA MATTA","chapter":"7","verse":"9","text":"«Ko hombo e mon, ɓiɗɗo mun torotoo ɗun bireedi, ontigi jonna mo hayre?"},{"book":"LINJIILA MATTA","chapter":"7","verse":"10","text":"Maa o toroo mo lingii, ontigi jonna mo mboddi?"},{"book":"LINJIILA MATTA","chapter":"7","verse":"11","text":"Si tawii non hay onon bonɓe ɓen hiɗon waawi waɗande ɓiɓɓe mon ɓen piiji moƴƴi, haray ko haa honto Ben mon Wonɗo ka kammu on okkorta ɓen toriiɓe mo moƴƴereeji!"},{"book":"LINJIILA MATTA","chapter":"7","verse":"12","text":"Waɗanee yimɓe ɓen wano faaliraɗon yo ɓe waɗan on non. Ko fii ko ɗun Sariya on e annabaaɓe ɓen wi'i.»"},{"book":"LINJIILA MATTA","chapter":"7","verse":"13","text":"«Naatiree ka dambugal faaɗungal. Ko fii dambugal nawrayngal e hayrannde ngal ko yaajungal. Ɗatal nawrayngal e hayrannde ngal kadi ko weeɓungal, awa-le ɗuuɗuɓe naatiray ɗon."},{"book":"LINJIILA MATTA","chapter":"7","verse":"14","text":"Kono dambugal nawrayngal e ngurndan ngal e ɗatal nawrayngal e ngurndan ngal ko faaɗuɗe, kono ko seeɗaaɓe heɓata ɗen.»"},{"book":"LINJIILA MATTA","chapter":"7","verse":"15","text":"«Awa reenee e waɗitiiɓe annaba ɓen, ko fii ɓe arday e mon wa baali, kono hara ka nder ko ɓe caapaali hunƴuɗi."},{"book":"LINJIILA MATTA","chapter":"7","verse":"16","text":"Ko kuuɗe maɓɓe ɗen anditirton ɓe. E hara en ittay sungala"},{"book":"LINJIILA MATTA","chapter":"7","verse":"17","text":"Kala leggal moƴƴal ko ɓiɓɓe moƴƴuɓe rimata, kono leggal bongal ko ɓiɓɓe bonɓe rimata."},{"book":"LINJIILA MATTA","chapter":"7","verse":"18","text":"Leggal moƴƴal waawataa rimude ɓiɓɓe ɓonɓe, leggal bongal kadi waawataa rimude ɓiɓɓe moƴƴuɓe."},{"book":"LINJIILA MATTA","chapter":"7","verse":"19","text":"Kala leggal ngal rimataa ɓiɓɓe moƴƴuɓe ko soppeteengal bugee ka yiite."},{"book":"LINJIILA MATTA","chapter":"7","verse":"20","text":"Awa ko kuuɗe maɓɓe ɗen anditirton ɓe."},{"book":"LINJIILA MATTA","chapter":"7","verse":"21","text":"«Hinaa wi'ooɓe lan ‹Koohoojo, Koohoojo› ɓen fow naatata ka laamateeri kammu, kono ko waɗayɓe ko Baaba an Wonɗo ka kammu on faalaa kon tun."},{"book":"LINJIILA MATTA","chapter":"7","verse":"22","text":"Nden ɲande, buy wi'oyay lan: ‹Koohoojo, Koohoojo! Taw si hinaa e innde maa men haaliraynoo ko Alla longini men, men raɗora kadi jinnaaji e innde maa, men waɗa kadi kaawakeeji moƴƴi buy e innde maa?›"},{"book":"LINJIILA MATTA","chapter":"7","verse":"23","text":"Onsay mi wi'oyay ɓe: ‹Mi andaano on few. Pottitee lan, yo onon waɗooɓe ko boni!›"},{"book":"LINJIILA MATTA","chapter":"7","verse":"24","text":"«Awa kala nanuɗo ɗii konguɗi an, huutori ɗi, wa'ay wa faamuɗo, darnuɗo suudu mun e hoore fetere."},{"book":"LINJIILA MATTA","chapter":"7","verse":"25","text":"Ndiyan ɗan saaƴi, waameeji ɗin ari, keneeli ɗin wifi, ɗin piyii e ndun suudu, ndu ronka yanude, ko fii hari ko e fetere ndu darii."},{"book":"LINJIILA MATTA","chapter":"7","verse":"26","text":"Kono kala nanuɗo konguɗi an ɗin, huutoraali ɗi, on no wa'i wa njofoojo darnuɗo suudu mun e hoore njaare."},{"book":"LINJIILA MATTA","chapter":"7","verse":"27","text":"Ndiyan ɗan saaƴi, waameeji ɗin ari, keneeli ɗin wifi, ɗin piyii e ndun suudu, ndu yani, yanal tiiɗungal.»"},{"book":"LINJIILA MATTA","chapter":"7","verse":"28","text":"Ɓay wonii Iisaa timminii yewtere mun nden, jamaa on ŋalɗi fii ko o jannaynoo kon,"},{"book":"LINJIILA MATTA","chapter":"7","verse":"29","text":"ko fii hari himo jannirde ɓe bawgal, hara wonaa wano jannooɓe fii Sariya on ɓen janniraynoo non."}]}