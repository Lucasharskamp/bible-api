{"data":[{"book":"यूहन्ना","chapter":"13","verse":"1","text":"फसह रे त्योआरो ते पईले जेबे यीशुए जाणी ला कि मेरी से कअड़ी आईगी री कि दुनिया खे छाडी की पिते गे जाऊँ। तेबे आपणे लोका खे जो दुनिया रे थे, जेड़ा प्यार राखो था, अंतो तक तेड़ा ई प्यार राखेया।"},{"book":"यूहन्ना","chapter":"13","verse":"2","text":"रात की रोटिया रे बखते जेबे शैतान, यहूदा इस्करियोतियो रे मनो रे ये गल्ल पाई चुकेया था कि यीशुए खे पकड़वाओ,"},{"book":"यूहन्ना","chapter":"13","verse":"3","text":"यीशुए, ये जाणी की कि पिते सारा अक्क मेरे आथो रे देईता रा और आऊँ परमेशरो गे ते आयी रा और परमेशरो गे ई जाणा,"},{"book":"यूहन्ना","chapter":"13","verse":"4","text":"रोटिया गे ते उठी की आपणे टाल्ले खोली ते और पड़तणी लयी की आपणा लक बानेया।"},{"book":"यूहन्ना","chapter":"13","verse":"5","text":"तेबे पांडे रे पाणी लयी की आपणे चेलेया रे पैर तोये और जो पड़तणी आपणे लको रे थी बानी री, तिजी साथे साफ करने लगे।"},{"book":"यूहन्ना","chapter":"13","verse":"6","text":"जेबे सेयो शमौन पतरसो गे आए, तेबे तिने तिना खे बोलेया, “ओ प्रभु! क्या तुसे मेरे पैर तोणे लगी रे?”"},{"book":"यूहन्ना","chapter":"13","verse":"7","text":"यीशुए बोलेया, “जो आऊँ करूँआ, से तूँ एबु नि जाणदा, पर इजी ते बाद समजणा।”"},{"book":"यूहन्ना","chapter":"13","verse":"8","text":"पतरसे तिना खे बोलेया, “तुसे मेरे पैर कदी नि तोई सकदे!” ये सुणी की यीशुए तेसखे बोलेया, “जे तूँ माखे आपणे पैर नि तोणे देगा, तो मां साथे तेरा कुछ बी साजा निया।”"},{"book":"यूहन्ना","chapter":"13","verse":"9","text":"शमौन पतरसे तिना खे बोलेया, “ओ प्रभु! तेबे मेरे पैर नि बल्कि मेरे आथ और सिर बी तोई दे।”"},{"book":"यूहन्ना","chapter":"13","verse":"10","text":"यीशुए तेसखे बोलेया, “जो नायी चुकेया रा, तेसरे पैर तोणे ते अलावा कुछ ओर तोणे ते मतलब निए, बल्कि से बिल्कुल शुद्ध ए और तूँ बी शुद्ध ए, पर सब के सब निए।”"},{"book":"यूहन्ना","chapter":"13","verse":"11","text":"सेयो आपणे पकड़वाणे वाल़े खे जाणो थे, तेबेई तो तिने बोलेया, “तुसे सब के सब शुद्ध निए।”"},{"book":"यूहन्ना","chapter":"13","verse":"12","text":"जेबे यीशु तिना रे पैर तोई चुके और फेर आपणे टाले पईनी की बैठीगे, तेबे तिने चेलेया खे पूछेया, “क्या तुसे समजे कि मैं तुसा साथे क्या कित्तेया?"},{"book":"यूहन्ना","chapter":"13","verse":"13","text":"तुसे माखे गुरू और प्रभु बोलोए और ठीक ई बोलोए, कऊँकि आऊँ तुसा रा गुरू और प्रभु ए।"},{"book":"यूहन्ना","chapter":"13","verse":"14","text":"जे मैं प्रभु और गुरू ऊई की तुसा रे पैर तोये, तो तुसा बी नम्र ऊई की एकी दूजे रे पैर तोणे चाईयो।"},{"book":"यूहन्ना","chapter":"13","verse":"15","text":"कऊँकि मैं तुसा गे नमूना दखाई ता कि जिंयाँ मैं तुसा साथे करी राखेया, तुसे बी तिंयाँ ई करेया करो।"},{"book":"यूहन्ना","chapter":"13","verse":"16","text":"“आऊँ तुसा खे सच-सच बोलूँआ, दास आपणे मालको ते बड़ा नि ऊँदा, और ना पेजेया रा आपणे पेजणे वाल़े ते।"},{"book":"यूहन्ना","chapter":"13","verse":"17","text":"तुसे तो इना गल्ला खे जाणोए और जे इना पाँदे चलो, तो धन्य ए।"},{"book":"यूहन्ना","chapter":"13","verse":"18","text":"आऊँ तुसा सबी रे बारे रे नि बोलदा, जो मैं चूणी लये रे, तिना खे आऊँ जाणूंआ, पर ये इजी खे ए, ताकि पवित्र शास्त्रो रा ये वचन पूरा ओ कि, जिने मेरा दोस्त ऊई की मां साथे रोटी खाई सेई मेरे खलाफ ऊईगा।"},{"book":"यूहन्ना","chapter":"13","verse":"19","text":"एबे आऊँ तिजी रे ऊणे ते पईले तुसा खे जताई देऊँआ कि जेबे ये ऊई जाओ, तो तुसे विश्वास करो कि आऊँ सेईए।"},{"book":"यूहन्ना","chapter":"13","verse":"20","text":"आऊँ तुसा खे सच-सच बोलूँआ कि जो मेरे पेजे रे खे मानोआ, से माखे मानोआ और जो माखे मानोआ, से मेरे पेजणे वाल़े खे मानोआ।”"},{"book":"यूहन्ना","chapter":"13","verse":"21","text":"ये बोली की यीशु आत्मा रे बेचैन ऊईगे और तिने आपणे चेलेया ते बोलेया, “आऊँ तुसा खे सच-सच बोलूँआ कि तुसा बीचा ते एकी जणे आऊँ पकड़वाणा।”"},{"book":"यूहन्ना","chapter":"13","verse":"22","text":"चेले ये शक करी की कि यो केसरे बारे रे बोलणे लगी रे, एकी दूजे खे देखणे लगे।"},{"book":"यूहन्ना","chapter":"13","verse":"23","text":"तिना रे चेलेया बीचा ते एक जेस साथे यीशु प्यार राखो थे, यीशुए री छातिया री तरफा खे चूकी की तिना री बगला रे बैठी रा था।"},{"book":"यूहन्ना","chapter":"13","verse":"24","text":"तेबे शमौन पतरसे तेसरी तरफा खे साअरा करी की बोलेया, “बता तो, यो केसरे बारे रे बोलणे लगी रे?”"},{"book":"यूहन्ना","chapter":"13","verse":"25","text":"तेबे तिने तिंयाँ ई यीशुए री छातिया री तरफा खे चूकी की पूछेया, “ओ प्रभु! से कूणे?”"},{"book":"यूहन्ना","chapter":"13","verse":"26","text":"यीशुए बोलेया, “जेसखे मां ये रोटिया रा टुकड़ा डबोई की देणा, सेईए।” तेबे तिने टुकड़ा शमौनो रे पाऊ, यहूदा इस्करियोतियो खे दित्तेया।"},{"book":"यूहन्ना","chapter":"13","verse":"27","text":"रोटिया रा टुकड़ा खांदे ई शैतान तेसरे समाई गा, तेबे यीशुए बोलेया, “जो तूँ करने लगी रा, से फटाफट कर।”"},{"book":"यूहन्ना","chapter":"13","verse":"28","text":"पर ओरी चेलेया ये नि जाणेया कि तिने ये गल्ल कऊँ बोली।"},{"book":"यूहन्ना","chapter":"13","verse":"29","text":"यहूदे गे पैसेया री थैली रओ थी, तेबे किने-किने समजेया कि यीशुए इजी रे बारे रे बोलेया कि जो कुछ आसा खे त्योआरो रे दिनो खे चाईयो, से खरीद या कंगाल़ा खे कुछ देई दे।"},{"book":"यूहन्ना","chapter":"13","verse":"30","text":"तेबे यहूदा रोटिया रा टुकड़ा खाणे ते बाद फटाफट बारे चली गा और से राथियो रा बखत था।"},{"book":"यूहन्ना","chapter":"13","verse":"31","text":"जेबे से बारे चली गा, तेबे यीशुए बोलेया, “एबे मां माणूं रे पुत्रो री महिमा ऊई और परमेशरो री महिमा तेसरे ऊई री।"},{"book":"यूहन्ना","chapter":"13","verse":"32","text":"तो परमेशरे बी आपू रे पुत्रो री महिमा करनी, बल्कि फटाफट करनी।"},{"book":"यूहन्ना","chapter":"13","verse":"33","text":"ओ बाल़को! आऊँ तुसा साथे थोड़ी देर ओर ए, तेबे तुसा आऊँ टोल़ना और जेड़ा मैं यहूदी अगुवा खे बोलेया, ‘जेती आऊँ जाऊँआ, तेती तुसे नि आयी सकदे,’ तेड़ा ई एबे आऊँ तुसा खे बी बोलूँआ।"},{"book":"यूहन्ना","chapter":"13","verse":"34","text":"आऊँ तुसा खे एक नयी आज्ञा देऊँआ कि एकी-दूजे साथे प्यार राखो, जेड़ा मैं तुसा साथे प्यार राखी राखेया। तेड़ा ई तुसे बी एकी-दूजे साथे प्यार राखो।"},{"book":"यूहन्ना","chapter":"13","verse":"35","text":"जे तुसे आपू बीचे प्यार राखोगे तो इजी तेई सबी जाणी लणा कि तुसे मेरे चेले ए।”"},{"book":"यूहन्ना","chapter":"13","verse":"36","text":"शमौन पतरसे तिना खे बोलेया, “ओ प्रभु! तुसे केयी चली रे?” यीशुए बोलेया, “जेती आऊँ एबु चली रा, तेती तूँ एबु मां पीछे नि आयी सकदा, पर इजी ते बाद मां पीछे आऊणा।”"},{"book":"यूहन्ना","chapter":"13","verse":"37","text":"पतरसे तिना खे बोलेया, “ओ प्रभु! एबु आऊँ तुसा पीछे कऊँ नि आयी सकदा? आँऊ तो तुसा खे आपणे प्राण देणे खे बी त्यार ए।”"},{"book":"यूहन्ना","chapter":"13","verse":"38","text":"यीशुए बोलेया, “क्या तां माखे आपणे प्राण देणे? आऊँ ताखे सच-सच बोलूँआ कि मुर्गे बांग नि देणी, जदुओ तक तां मेरा तीन बार ना नि करना।”"}]}