{"data":[{"book":"ΚΑΤΑ ΛΟΥΚΑΝ","chapter":"15","verse":"1","text":"Ἦσαν δὲ ἐγγίζοντες αὐτῷ πάντες οἱ τελῶναι καὶ [οἱ] ἁμαρτωλοὶ ἀκούειν αὐτοῦ."},{"book":"ΚΑΤΑ ΛΟΥΚΑΝ","chapter":"15","verse":"2","text":"καὶ διεγόγγυζον οἱ Φαρισαῖοι καὶ οἱ γραμματεῖς λέγοντες ὅτι οὗτος ἁμαρτωλοὺς προσδέχεται καὶ συνεσθίει αὐτοῖς."},{"book":"ΚΑΤΑ ΛΟΥΚΑΝ","chapter":"15","verse":"3","text":"εἶπε δὲ πρὸς αὐτοὺς τὴν παραβολὴν ταύτην λέγων·"},{"book":"ΚΑΤΑ ΛΟΥΚΑΝ","chapter":"15","verse":"4","text":"τίς ἄνθρωπος ἐξ ὑμῶν ἔχων ἑκατὸν πρόβατα, καὶ ἀπολέσας ἓν ἐξ αὐτῶν, οὐ καταλείπει τὰ ἐνενήκοντα ἐννέα ἐν τῇ ἐρήμῳ καὶ πορεύεται ἐπὶ τὸ ἀπολωλὸς ἕως οὗ εὕρῃ αὐτό;"},{"book":"ΚΑΤΑ ΛΟΥΚΑΝ","chapter":"15","verse":"5","text":"καὶ εὑρὼν ἐπιτίθησιν ἐπὶ τοὺς ὤμους αὐτοῦ χαίρων,"},{"book":"ΚΑΤΑ ΛΟΥΚΑΝ","chapter":"15","verse":"6","text":"καὶ ἐλθὼν εἰς τὸν οἶκον συγκαλεῖ τοὺς φίλους καὶ τοὺς γείτονας λέγων αὐτοῖς· συγχάρητέ μοι ὅτι εὗρον τὸ πρόβατόν μου τὸ ἀπολωλός."},{"book":"ΚΑΤΑ ΛΟΥΚΑΝ","chapter":"15","verse":"7","text":"λέγω ὑμῖν ὅτι οὕτω χαρὰ ἔσται ἐν τῷ οὐρανῷ ἐπὶ ἑνὶ ἁμαρτωλῷ μετανοοῦντι ἢ ἐπὶ ἐνενήκοντα ἐννέα δικαίοις, οἵτινες οὐ χρείαν ἔχουσι μετανοίας."},{"book":"ΚΑΤΑ ΛΟΥΚΑΝ","chapter":"15","verse":"8","text":"Ἢ τίς γυνὴ δραχμὰς ἔχουσα δέκα, ἐὰν ἀπολέσῃ δραχμὴν μίαν, οὐχὶ ἅπτει λύχνον καὶ σαροῖ τὴν οἰκίαν καὶ ζητεῖ ἐπιμελῶς ἕως ὅτου εὕρῃ;"},{"book":"ΚΑΤΑ ΛΟΥΚΑΝ","chapter":"15","verse":"9","text":"καὶ εὑροῦσα συγκαλεῖ τὰς φίλας καὶ τὰς γείτονας λέγουσα· συγχάρητέ μοι ὅτι εὗρον τὴν δραχμὴν ἣν ἀπώλεσα."},{"book":"ΚΑΤΑ ΛΟΥΚΑΝ","chapter":"15","verse":"10","text":"οὕτω, λέγω ὑμῖν, χαρὰ γίνεται ἐνώπιον τῶν ἀγγέλων τοῦ Θεοῦ ἐπὶ ἑνὶ ἁμαρτωλῷ μετανοοῦντι."},{"book":"ΚΑΤΑ ΛΟΥΚΑΝ","chapter":"15","verse":"11","text":"Εἶπε δέ· ἄνθρωπός τις εἶχε δύο υἱούς."},{"book":"ΚΑΤΑ ΛΟΥΚΑΝ","chapter":"15","verse":"12","text":"καὶ εἶπεν ὁ νεώτερος αὐτῶν τῷ πατρί· πάτερ, δός μοι τὸ ἐπιβάλλον μέρος τῆς οὐσίας. καὶ διεῖλεν αὐτοῖς τὸν βίον."},{"book":"ΚΑΤΑ ΛΟΥΚΑΝ","chapter":"15","verse":"13","text":"καὶ μετ᾽ οὐ πολλὰς ἡμέρας συναγαγὼν ἅπαντα ὁ νεώτερος υἱὸς ἀπεδήμησεν εἰς χώραν μακράν, καὶ ἐκεῖ διεσκόρπισε τὴν οὐσίαν αὐτοῦ ζῶν ἀσώτως."},{"book":"ΚΑΤΑ ΛΟΥΚΑΝ","chapter":"15","verse":"14","text":"δαπανήσαντος δὲ αὐτοῦ πάντα ἐγένετο λιμὸς ἰσχυρὸς κατὰ τὴν χώραν ἐκείνην, καὶ αὐτὸς ἤρξατο ὑστερεῖσθαι."},{"book":"ΚΑΤΑ ΛΟΥΚΑΝ","chapter":"15","verse":"15","text":"καὶ πορευθεὶς ἐκολλήθη ἑνὶ τῶν πολιτῶν τῆς χώρας ἐκείνης, καὶ ἔπεμψεν αὐτὸν εἰς τοὺς ἀγροὺς αὐτοῦ βόσκειν χοίρους."},{"book":"ΚΑΤΑ ΛΟΥΚΑΝ","chapter":"15","verse":"16","text":"καὶ ἐπεθύμει γεμίσαι τὴν κοιλίαν αὐτοῦ ἀπὸ τῶν κερατίων ὧν ἤσθιον οἱ χοῖροι, καὶ οὐδεὶς ἐδίδου αὐτῷ."},{"book":"ΚΑΤΑ ΛΟΥΚΑΝ","chapter":"15","verse":"17","text":"εἰς ἑαυτὸν δὲ ἐλθὼν εἶπε· πόσοι μίσθιοι τοῦ πατρός μου περισσεύουσιν ἄρτων, ἐγὼ δὲ λιμῷ ἀπόλλυμαι!"},{"book":"ΚΑΤΑ ΛΟΥΚΑΝ","chapter":"15","verse":"18","text":"ἀναστὰς πορεύσομαι πρὸς τὸν πατέρα μου καὶ ἐρῶ αὐτῷ· πάτερ, ἥμαρτον εἰς τὸν οὐρανὸν καὶ ἐνώπιόν σου."},{"book":"ΚΑΤΑ ΛΟΥΚΑΝ","chapter":"15","verse":"19","text":"οὐκέτι εἰμὶ ἄξιος κληθῆναι υἱός σου· ποίησόν με ὡς ἕνα τῶν μισθίων σου."},{"book":"ΚΑΤΑ ΛΟΥΚΑΝ","chapter":"15","verse":"20","text":"καὶ ἀναστὰς ἦλθε πρὸς τὸν πατέρα αὐτοῦ. ἔτι δὲ αὐτοῦ μακρὰν ἀπέχοντος εἶδεν αὐτὸν ὁ πατὴρ αὐτοῦ καὶ ἐσπλαγχνίσθη, καὶ δραμὼν ἐπέπεσεν ἐπὶ τὸν τράχηλον αὐτοῦ καὶ κατεφίλησεν αὐτόν."},{"book":"ΚΑΤΑ ΛΟΥΚΑΝ","chapter":"15","verse":"21","text":"εἶπε δὲ αὐτῷ ὁ υἱός· πάτερ, ἥμαρτον εἰς τὸν οὐρανὸν καὶ ἐνώπιόν σου, καὶ οὐκέτι εἰμὶ ἄξιος κληθῆναι υἱός σου."},{"book":"ΚΑΤΑ ΛΟΥΚΑΝ","chapter":"15","verse":"22","text":"εἶπε δὲ ὁ πατὴρ πρὸς τοὺς δούλους αὐτοῦ· ἐξενέγκατε τὴν στολὴν τὴν πρώτην καὶ ἐνδύσατε αὐτόν, καὶ δότε δακτύλιον εἰς τὴν χεῖρα αὐτοῦ καὶ ὑποδήματα εἰς τοὺς πόδας,"},{"book":"ΚΑΤΑ ΛΟΥΚΑΝ","chapter":"15","verse":"23","text":"καὶ ἐνέγκαντες τὸν μόσχον τὸν σιτευτὸν θύσατε, καὶ φαγόντες εὐφρανθῶμεν,"},{"book":"ΚΑΤΑ ΛΟΥΚΑΝ","chapter":"15","verse":"24","text":"ὅτι οὗτος ὁ υἱός μου νεκρὸς ἦν καὶ ἀνέζησε, καὶ ἀπολωλὼς ἦν καὶ εὑρέθη. καὶ ἤρξαντο εὐφραίνεσθαι."},{"book":"ΚΑΤΑ ΛΟΥΚΑΝ","chapter":"15","verse":"25","text":"Ἦν δὲ ὁ υἱὸς αὐτοῦ ὁ πρεσβύτερος ἐν ἀγρῷ· καὶ ὡς ἐρχόμενος ἤγγισε τῇ οἰκίᾳ, ἤκουσε συμφωνίας καὶ χορῶν,"},{"book":"ΚΑΤΑ ΛΟΥΚΑΝ","chapter":"15","verse":"26","text":"καὶ προσκαλεσάμενος ἕνα τῶν παίδων ἐπυνθάνετο τί εἴη ταῦτα."},{"book":"ΚΑΤΑ ΛΟΥΚΑΝ","chapter":"15","verse":"27","text":"ὁ δὲ εἶπεν αὐτῷ ὅτι ὁ ἀδελφός σου ἥκει καὶ ἔθυσεν ὁ πατήρ σου τὸν μόσχον τὸν σιτευτόν, ὅτι ὑγιαίνοντα αὐτὸν ἀπέλαβεν."},{"book":"ΚΑΤΑ ΛΟΥΚΑΝ","chapter":"15","verse":"28","text":"ὠργίσθη δὲ καὶ οὐκ ἤθελεν εἰσελθεῖν. ὁ οὖν πατὴρ αὐτοῦ ἐξελθὼν παρεκάλει αὐτόν."},{"book":"ΚΑΤΑ ΛΟΥΚΑΝ","chapter":"15","verse":"29","text":"ὁ δὲ ἀποκριθεὶς εἶπε τῷ πατρί· ἰδοὺ τοσαῦτα ἔτη δουλεύω σοι καὶ οὐδέποτε ἐντολήν σου παρῆλθον, καὶ ἐμοὶ οὐδέποτε ἔδωκας ἔριφον ἵνα μετὰ τῶν φίλων μου εὐφρανθῶ·"},{"book":"ΚΑΤΑ ΛΟΥΚΑΝ","chapter":"15","verse":"30","text":"ὅτε δὲ ὁ υἱός σου οὗτος, ὁ καταφαγών σου τὸν βίον μετὰ πορνῶν, ἦλθεν, ἔθυσας αὐτῷ τὸν μόσχον τὸν σιτευτόν."},{"book":"ΚΑΤΑ ΛΟΥΚΑΝ","chapter":"15","verse":"31","text":"ὁ δὲ εἶπεν αὐτῷ· τέκνον, σὺ πάντοτε μετ᾽ ἐμοῦ εἶ, καὶ πάντα τὰ ἐμὰ σά ἐστιν·"},{"book":"ΚΑΤΑ ΛΟΥΚΑΝ","chapter":"15","verse":"32","text":"εὐφρανθῆναι δὲ καὶ χαρῆναι ἔδει, ὅτι ὁ ἀδελφός σου οὗτος νεκρὸς ἦν καὶ ἀνέζησε, καὶ ἀπολωλὼς ἦν καὶ εὑρέθη."}]}