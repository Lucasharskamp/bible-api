{"data":[{"book":"YAKOBO","chapter":"5","verse":"1","text":"Tegelezeni, mweye wagoli! Lileni na kugegemeza sama ya migayo yondamuipate."},{"book":"YAKOBO","chapter":"5","verse":"2","text":"Ugoli wenu wola, na vivalo venu vidigwa na vimhungu."},{"book":"YAKOBO","chapter":"5","verse":"3","text":"Zahabu zenu na madini genu ga feza vigwa ng'hangaga. Na ng'hangaga ino yowa usindila wa mbuli zenu, na yozija ng'huli zenu kamba moto. Ila mokiilundikila ngama mmazua gano ga kimambukizo."},{"book":"YAKOBO","chapter":"5","verse":"4","text":"Lola, vitumetume vimulemile kuwaliha wasang'hana wasengile migunda yenu vowalilila. Vililo va waja wahunile vingila mmagwiti ga Mndewa Mwene Udaho."},{"book":"YAKOBO","chapter":"5","verse":"5","text":"Ukazi wenu wa hano muisi umema sulukila ya kulonda vinhu vose vinogile na kuimemezela kila kinhu kimulonda. Muitenda wenyego mnenehe sama ya zua da kuchinjigwa."},{"book":"YAKOBO","chapter":"5","verse":"6","text":"Muwatagusa na kuwakoma wanhu walibule uzenzeleganye, awo walekile kuibamilila na mweye."},{"book":"YAKOBO","chapter":"5","verse":"7","text":"Avo, ndugu zangu, muwe na mwazaganyo mbaka Mndewa vondayeze. Lola avija mulimi voyobeta mgunda wake ulele vakuja vili na ugoli mkulu, vija voyokwazaganya songela mvula za vuli mbaka masika."},{"book":"YAKOBO","chapter":"5","verse":"8","text":"Vivija na mweye mwazaganye. Tamanilo jenu diwe kulu, kwavija Mndewa ka mmabehi kwiza."},{"book":"YAKOBO","chapter":"5","verse":"9","text":"Ndugu zangu, sambimuitwanganikile wenyego kwa wenyego giladi sambimtagusigwe na Mulungu. Lola, mulamula ka mmabehi kwiza."},{"book":"YAKOBO","chapter":"5","verse":"10","text":"Ndugu zangu, wakumbukileni waja wahokozi wahokole mditwaga da Mndewa. Muwatende kamba ningo ya mwazaganyo kipigiti muhabitila mmigayo."},{"book":"YAKOBO","chapter":"5","verse":"11","text":"Kamba vum'vitanga, towapeta wamota ng'hani awo wazaganye mmigayo. Muhulika mwazaganyo wa Ayubu na mwona vija hakimambukizo Mndewa viyamtendele ganogile. Kwavija Mndewa kamema bazi na unovu."},{"book":"YAKOBO","chapter":"5","verse":"12","text":"Ndugu zangu, hamoja na gano gose, sambimuiduile na ulanga ama na isi ama na kinhu chochose kiyagwe. “Ona” yenu na iwe ona, na “Ndema” yenu na iwe ndema, giladi sambimwingile muinhaguso."},{"book":"YAKOBO","chapter":"5","verse":"13","text":"Hana munhu yoyose mmwanza wenu yali mumgayo? Kolondigwa yatambike. Hana munhu yoyose mmwanza wenu yodeng'ha? Yembe nyila za kumtogola Mulungu."},{"book":"YAKOBO","chapter":"5","verse":"14","text":"Hana munhu yoyose mmwanza wenu yali mtamu? Kolondigwa yawakeme wavyele wa wanhu wamtogole Kilisto wamtambikile na nhamanila na kum'bakaza mavuta mditwaga da Mndewa."},{"book":"YAKOBO","chapter":"5","verse":"15","text":"Na kamba wahatambika mnhamanila, mtamu ija kohona, na Mndewa komgwelela ugima. Na kamba katenda vilozo, vilozo vake vogeligwa kumgongo."},{"book":"YAKOBO","chapter":"5","verse":"16","text":"Avo, iyalalileni vilozo venu mwemwe kwa mwemwe na kukiitambikila wenyego kwa wenyego giladi muhonyigwe. Nhambiko ya munhu yalibule uzenzeleganye ina mhiko ng'hulu na yotenda mbuli bwando."},{"book":"YAKOBO","chapter":"5","verse":"17","text":"Eliya kakala munhu kamba vituli tweye. Katambika mkuiyoha ng'hani kamba mvula sambiitoe muisi yake, nayo haitoile mkipigiti cha milao midatu na milenge sita.5:17 Eliya kakala muhokozi wa Mulungu yakalile muisi mkipigiti cha milao 800 Kilisto viyakalile hanavumbuka."},{"book":"YAKOBO","chapter":"5","verse":"18","text":"Abaho, katambika kabili, na mvula itoa kulawa kuulanga, na vinhu muisi visonga kulela."},{"book":"YAKOBO","chapter":"5","verse":"19","text":"Ndugu zangu, kamba munhu mmwanza wenu yahaileka ikweli na munhu iyagwe yaham'bweza muikweli,"},{"book":"YAKOBO","chapter":"5","verse":"20","text":"m'vitange kamba munhu yom'bweza munhu yali na vilozo kulawa mzimbuli zake zihile, koikombola loho ya munhu hiyo yali na vilozo kulawa mkudanganhika na kutenda vilozo bwando va munhu hiyo vigeligwe kumgongo."}]}