{"data":[{"book":"LINJIILA LUUKA","chapter":"10","verse":"1","text":"Ɓay feƴƴii e ɗun, Koohoojo on toɗɗii fahin taalibaaɓe cappanɗe njeeɗiɗo e ɗiɗo. O imminiri ɓe ɗiɗo ɗiɗo ko yaha adoyoo mo e ca'e ɗen fow e kala nokkeeli ɗi o rewoyta e mun."},{"book":"LINJIILA LUUKA","chapter":"10","verse":"2","text":"O wi'i ɓe: «Baagol ngol no ɗuuɗi, kono wa'ooɓe ɓen ɗuuɗaa. Awa jooni, toree non Jom baagol ngol yo o addu wa'ooɓe ka baagol makko."},{"book":"LINJIILA LUUKA","chapter":"10","verse":"3","text":"Jooni miɗo imminirde on wa baaloy e hakkunde caapaali, yahee."},{"book":"LINJIILA LUUKA","chapter":"10","verse":"4","text":"Awa kadi wota on yooɓo bonfohun kaalisi maa sasa maa paɗe goo, hara kadi on hiwraaki hay gooto ka hoore laawol."},{"book":"LINJIILA LUUKA","chapter":"10","verse":"5","text":"Kala suudu ndu naatoton e mun, wi'ee taho: ‹Yo ɓuttu wonu e nduu suudu!›"},{"book":"LINJIILA LUUKA","chapter":"10","verse":"6","text":"Si ɓii-ɓuttu no e nder ndun suudu, ɓuttu mon on juuroto mo. Si ko liddu mun, on ɓuttu wontanay on."},{"book":"LINJIILA LUUKA","chapter":"10","verse":"7","text":"Tabitee e ndun suudu ɗon, ɲaamon yaron ko ɓe okkori on ɗon woo, ko fii golloowo no handi e njoddi mun, hara on waɗaali naata e nduu yalta e nduu."},{"book":"LINJIILA LUUKA","chapter":"10","verse":"8","text":"«Kala saare nde naatuɗon e mun tolnaɗon, ɲaamee ko ɓannanaɗon kon."},{"book":"LINJIILA LUUKA","chapter":"10","verse":"9","text":"Sellinon ɲawɓe ɓe tawɗon ɗon ɓen, wi'on ɓe wonde *laamu Alla ngun ɓadike ɓe."},{"book":"LINJIILA LUUKA","chapter":"10","verse":"10","text":"Kono kala saare nde naatuɗon e mun, ɓe salii on tolnude, yahee ka fottirde maɓɓe, wi'on:"},{"book":"LINJIILA LUUKA","chapter":"10","verse":"11","text":"‹Men fiɗɗay e mon mbullaari saare mon nangundi men ndin e koyɗe! Kono andee tun wonde, laamu Alla ngun ɓadike!›"},{"book":"LINJIILA LUUKA","chapter":"10","verse":"12","text":"Mi andinii on, ɲande ɲaawoore nden ko ndee saare *Saduuma ɓuretee hoynaneede edii nden saare ɗon."},{"book":"LINJIILA LUUKA","chapter":"10","verse":"13","text":"«Bone wonanii ndee saare Kuuraziin e ndee saare Bayti-Sa'iida! Ko fii si tawno ɗii kaawakeeji moƴƴi waɗunooɗi ka mon, ko non waɗirnoo e ɗee ca'e Tiiri e Siduuna, harayno neeɓii ko jeyaaɓe e ɗen ca'e ɓornii conci heynorɗi, ɓe wujitii ndoondi fii hollugol wonde ɓe tuubii."},{"book":"LINJIILA LUUKA","chapter":"10","verse":"14","text":"Ko ɗun waɗi, ɲande ɲaawoore nden ko Tiiri e Siduuna ɓuretee hoynaneede edii onon."},{"book":"LINJIILA LUUKA","chapter":"10","verse":"15","text":"Onon non, ɓee ɓe Kafernahuum, hiɗon sikka fii mon ɓantete haa ka aljanna? Oo'o, on bugete ka jahannama."},{"book":"LINJIILA LUUKA","chapter":"10","verse":"16","text":"«Kala heɗitiiɗo on onon ɓee taalibaaɓe an, haray ko min o heɗitii. Kala bugitiiɗo on, haray ko min o bugitii. Awa-le kala bugitiiɗo lan, haray ko Nuluɗo lan on o bugitii.»"},{"book":"LINJIILA LUUKA","chapter":"10","verse":"17","text":"Ɓen cappanɗe njeeɗiɗo e ɗiɗo artidi e weltaare, ɓe wi'i: «Koohoojo amen, hay jinnaaji ɗin yankinanike men e innde mon!»"},{"book":"LINJIILA LUUKA","chapter":"10","verse":"18","text":"Onsay o wi'i ɓe: «Mi yi'ayno Ibuliisa no iwa ka kammu yanira wa farɲitere."},{"book":"LINJIILA LUUKA","chapter":"10","verse":"19","text":"Awa mi okkii on bawgal tippugol e bolle ɗen e jahe ɗen e kala bawɗe gaɲo on, hara hay fus heɓaali on."},{"book":"LINJIILA LUUKA","chapter":"10","verse":"20","text":"Wota on weltor ko jinnaaji ɗin yankinanii on kon. Kono weltoree ko inɗe mon ɗen windaa ka kammuuli kon.»"},{"book":"LINJIILA LUUKA","chapter":"10","verse":"21","text":"Ko e on saa'i ɗon tigi, Iisaa heɓi weltaare fota immorde e *Ruuhu Seniiɗo on, o wi'i: «Mi yettii ma yo Baaba, Jom leydi e kammu, fii koo ko wirnanɗaa ɗun ɓen faamuɓe e ɓee gandiɗuɓe, feɲɲinanɗaa ɗun ɓee fayɓe. Hiiyii, ko fii ko ɗun wonnoo yiɗi maa on yo Baaba."},{"book":"LINJIILA LUUKA","chapter":"10","verse":"22","text":"«Awa, Baaba an wattii fow e juuɗe an. Awa kadi hay gooto andaa ko hombo woni Ɓiɗɗo on si hinaa Baabaajo on, wano tawiri non kadi hay gooto andaa ko hombo woni Baabaajo on si hinaa Ɓiɗɗo on e on mo Ɓiɗɗo on faalaa mo feɲɲinande.»"},{"book":"LINJIILA LUUKA","chapter":"10","verse":"23","text":"Onsay o fewtiti taalibaaɓe ɓen o wi'i ɓe e qunuutu: «Gite yi'uɗe ko yi'uɗon kon malii!"},{"book":"LINJIILA LUUKA","chapter":"10","verse":"24","text":"Ko fii mi andinii on, annabaaɓe e lamɓe buy faalano yi'ude koo ko wonɗon yi'ude, kono ɓe yi'aali. Ɓe faalano kadi nanude koo ko wonɗon nanude, kono ɓe nanaali.»"},{"book":"LINJIILA LUUKA","chapter":"10","verse":"25","text":"Onsay goɗɗo e waawuɓe fii Sariya ɓen immii landii mo fii ndarndagol mo, o wi'i mo: «Karamoko'en, ko honɗun mi haani waɗude fii yo mi heɓu ɗan *ngurndan poomayankejan?»"},{"book":"LINJIILA LUUKA","chapter":"10","verse":"26","text":"Onsay Iisaa wi'i mo: «Ko honɗun windii ka defte Sariya? Ko honno faamirɗaa ɗun?»"},{"book":"LINJIILA LUUKA","chapter":"10","verse":"27","text":"O jaabii mo, o wi'i: «Yo a yiɗir Alla Joomiraaɗo maa on ɓernde maa nden fow e wonkii maa kin fow e doole maa ɗen fow e hakkil maa kin fow"},{"book":"LINJIILA LUUKA","chapter":"10","verse":"28","text":"Onsay Iisaa wi'i mo: «A jaaborii no moƴƴiri. Warru non, a heɓay ɗan ngurndan.»"},{"book":"LINJIILA LUUKA","chapter":"10","verse":"29","text":"Kono tawi on no faalaa hollude peewal mun ngal, o wi'i Iisaa: «Ko hombo non woni on ɲokondo an?»"},{"book":"LINJIILA LUUKA","chapter":"10","verse":"30","text":"Iisaa jaabori mo nii, o wi'i: «Goɗɗo no iwraynoo Yerusalaam, no yaha Yeerikoo. O hawrondiri e wuyɓe, ɓen ɓoori mo, piyi mo haa moggo mayde, ɓe yahi, ɓe acci mo ɗon."},{"book":"LINJIILA LUUKA","chapter":"10","verse":"31","text":"Hawrondiri *yottinoowo sadaka no feƴƴaynoo ɗon, o yi'i oo neɗɗo, o takkii mo, o feƴƴi."},{"book":"LINJIILA LUUKA","chapter":"10","verse":"32","text":"Fahin *Lewiyankeejo ari tawi mo ɗon, on kadi yi'i mo, takkii mo, feƴƴi."},{"book":"LINJIILA LUUKA","chapter":"10","verse":"33","text":"Kono Samariyankeejo wonɗo e nder safaari mun, ari tawi mo, yurmaa mo."},{"book":"LINJIILA LUUKA","chapter":"10","verse":"34","text":"Onsay o ɓadii, o juurani mo njaram e nebban ka barmeeji, o haɓɓi. Onsay o waɗi mo ka mbaɗɗateeri makko, o naɓi mo haa e suudu hoɓɓe, o dankii mo."},{"book":"LINJIILA LUUKA","chapter":"10","verse":"35","text":"Bimbi mun, o ƴetti *dinaruuji ɗiɗi, o jonni jom suudu hoɓɓe ndun, o wi'i mo: ‹Dankor mo ɗii ɗoo. Kala ko fawoyɗaa e hoore ɗii ɗoo, mi yoɓitoyte tuma mi rewtoyi.› »"},{"book":"LINJIILA LUUKA","chapter":"10","verse":"36","text":"Ontuma Iisaa wi'i: «Ko hombo e ɓee ɗoo tato woni ɲokondo oo mo ɓee wuyɓe yani e mun?»"},{"book":"LINJIILA LUUKA","chapter":"10","verse":"37","text":"On waawuɗo fii Sariya jaabii, wi'i: «Ko yurmaaɗo mo on.»"},{"book":"LINJIILA LUUKA","chapter":"10","verse":"38","text":"Fewndo Iisaa e taalibaaɓe mun ɓen wonnoo e hoore laawol, ɓe naati ɗon e hoɗo. Debbo wi'eteeɗo Mariyatu werni ɓe ka mun."},{"book":"LINJIILA LUUKA","chapter":"10","verse":"39","text":"Tawi on no mari neene-gooto wi'eteeɗo Mariyama, on jooɗii e ley koyɗe Koohoojo on no heɗitoo konguɗi makko ɗin."},{"book":"LINJIILA LUUKA","chapter":"10","verse":"40","text":"Tawi Mariyatu kaɲun no jindidude e muraaɗi nder suudu ɗin. Onsay o ari, o wi'i: «Koohoojo an, on kippataa fii ko oo neene-gooto an accidimmi e ɗee golle ɗoo kon fow? Wi'anee lan mo yo o wallito lan!»"},{"book":"LINJIILA LUUKA","chapter":"10","verse":"41","text":"Koohoojo on jaabii mo, wi'i: «Mariyatu, Mariyatu! Hiɗa maapii aani fii piiji ɗuuɗuɗi."},{"book":"LINJIILA LUUKA","chapter":"10","verse":"42","text":"Kono ko huunde wootere tun hitti. Mariyama kaɲun suɓike ko ɓuri hittude kon, ɗun-le o jaɓitantaake ɗun.»"}]}