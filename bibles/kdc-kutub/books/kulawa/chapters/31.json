{"data":[{"book":"Kulawa","chapter":"31","verse":"1","text":"Abaho Mndewa Imulungu kamulongela Musa,"},{"book":"Kulawa","chapter":"31","verse":"2","text":"“Nimsagula Bezaleli mwanage Uli mzukulu wa Huli kulawa kabila da Yuda,"},{"book":"Kulawa","chapter":"31","verse":"3","text":"na nimmemeza loho yangu. Nimgwaa nzewele na kujuwa vinhu na ufundi,"},{"book":"Kulawa","chapter":"31","verse":"4","text":"ili yatende sang'hano inogile, yawe mtenda vinhu va zahabu na shaba na shaba ya kiguzi."},{"book":"Kulawa","chapter":"31","verse":"5","text":"Nimtenda yajuwe kukanha goya mabwe, kusongola vibao na kila udahi wa kutenda vinhu."},{"book":"Kulawa","chapter":"31","verse":"6","text":"Vivija nimsagula Oholiabu mwanage Ahisamaki, kulawa kabila da Dani, yasang'hane hamoja na heyo. Vivija niwagwaa udahi mkulu wanhu wayagwe kwa sang'hano ziyagwe, ili watende vinhu vose vinilagize visang'hanigwe."},{"book":"Kulawa","chapter":"31","verse":"7","text":"Watende, hema da mting'hano, sanduku da lagano, na ngubiko yake, na vinhu vake vose,"},{"book":"Kulawa","chapter":"31","verse":"8","text":"meza na viya vake, kingolobweda na vinhu vake, na upango wa kusomela ubani,"},{"book":"Kulawa","chapter":"31","verse":"9","text":"upango wa kulavila nhosa na viya vake vose, bakuli da shaba na mgimbo wake,"},{"book":"Kulawa","chapter":"31","verse":"10","text":"viwalo ving'ala va mulava nhosa Haluni hamoja na wanage onda wasang'hane kamba walava nhosa,"},{"book":"Kulawa","chapter":"31","verse":"11","text":"mavuta gang'alile na ubani unung'hila goya mbuli ya hanhu hong'ala. Vinhu avo vose vitendigwe kamba vinikulagize.”"},{"book":"Kulawa","chapter":"31","verse":"12","text":"Abaho Mndewa Imulungu kamulongela Musa,"},{"book":"Kulawa","chapter":"31","verse":"13","text":"“Walongele Waizilaeli olondigwa waikumbuke siku yangu ya kubwihila, kwavija siku ayo ni kilaguso cha niye na mweye na ulelo wenu wose kamba niye ayo Mndewa Imulungu niwatenda mung'ale."},{"book":"Kulawa","chapter":"31","verse":"14","text":"Molondigwa muideng'helele siku ya kubwihila, kwavija siku ayo ing'ala kumwenu. Munhu yoyose yoleka kuigoga siku ayo yakomigwe. Na munhu yoyose yonda yasang'hane siku dijo kobaguligwa na wanhu zake."},{"book":"Kulawa","chapter":"31","verse":"15","text":"Sang'haneni sang'hano zenu kwa siku sita, lakini siku ya saba ni siku ya kubwihila, na siku ayo ing'ala. Munhu yoyose yonda yasang'hane siku ayo yakomigwe."},{"book":"Kulawa","chapter":"31","verse":"16","text":"Avo Waizilaeli waideng'helele siku ayo ya kubwihila muulelo wao wose kamba lagano dilibule uhelelo."},{"book":"Kulawa","chapter":"31","verse":"17","text":"Mbuli ino yokuwa kilaguso cha niye Mndewa Imulungu na Waizilaeli milele, kwavija nilumba ulanga na isi kwa siku sita na siku ya saba ndeka kusang'hana nibwihila.”"},{"book":"Kulawa","chapter":"31","verse":"18","text":"Mndewa Imulungu viyeshilize kulonga na Musa kuna ulugongo lwa Sinai, kamgwelela Musa vija ivibao vibili va mabwe, Imulungu viyandike malagizo kwa kidole chake mwenyego."}]}