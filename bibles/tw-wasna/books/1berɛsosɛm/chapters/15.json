{"data":[{"book":"1 Berɛsosɛm","chapter":"15","verse":"1","text":"Afei, Dawid sisii adan bebree wɔ Dawid kurom. Bio, ɔsiesiee baabi, sii ntomadan wɔ hɔ a ɔde Onyankopɔn Apam Adaka no bɛsi."},{"book":"1 Berɛsosɛm","chapter":"15","verse":"2","text":"Afei, ɔhyɛɛ sɛ, “Sɛ yɛma Onyankopɔn Apam Adaka no so de rekɔ a, obiara nni ho kwan sɛ ɔsoa bi agye Lewifoɔ no nko ara. Awurade ayi wɔn sɛ, wɔn nko ara na ɛsɛ sɛ wɔsoa Awurade Apam Adaka no na wɔsom wɔ nʼanim daa daa.”"},{"book":"1 Berɛsosɛm","chapter":"15","verse":"3","text":"Afei, Dawid frɛɛ Israelfoɔ nyinaa kɔɔ Yerusalem sɛ wɔmfa Awurade Apam Adaka no nkɔsi baabi a wɔasiesie ama no no."},{"book":"1 Berɛsosɛm","chapter":"15","verse":"4","text":"Yeinom ne asɔfoɔ ne Lewifoɔ a wɔfrɛɛ wɔn no:"},{"book":"1 Berɛsosɛm","chapter":"15","verse":"5","text":"Wɔn a wɔfiri Kohat abusua mu no, na wɔn dodoɔ yɛ ɔha aduonu a Uriel yɛ wɔn ntuanoni."},{"book":"1 Berɛsosɛm","chapter":"15","verse":"6","text":"Wɔn a wɔfiri Merari abusua mu no, na wɔn dodoɔ yɛ ahanu aduonu (220), a Asaia da wɔn ano."},{"book":"1 Berɛsosɛm","chapter":"15","verse":"7","text":"Wɔn a wɔfiri Gersom abusua mu no, na wɔn dodoɔ yɛ ɔha ne aduasa (130), a Yoɛl da wɔn ano."},{"book":"1 Berɛsosɛm","chapter":"15","verse":"8","text":"Na Elisafan asefoɔ yɛ ahanu (200) a Semaia da wɔn ano."},{"book":"1 Berɛsosɛm","chapter":"15","verse":"9","text":"Na Hebron asefoɔ yɛ aduɔwɔtwe (80) a Eliel yɛ wɔn ntuanoni."},{"book":"1 Berɛsosɛm","chapter":"15","verse":"10","text":"Na Usiel asefoɔ yɛ ɔha ne dumienu (112) a Aminadab yɛ wɔn ntuanoni."},{"book":"1 Berɛsosɛm","chapter":"15","verse":"11","text":"Afei, Dawid frɛɛ asɔfoɔ Sadok ne Abiatar ne saa Lewifoɔ mpanimfoɔ yi: Uriel, Asaia, Yoɛl, Semaia, Eliel ne Aminadab."},{"book":"1 Berɛsosɛm","chapter":"15","verse":"12","text":"Ɔka kyerɛɛ wɔn sɛ, “Mo na moyɛ Lewifoɔ mmusua mu ntuanofoɔ. Mo ne Lewifoɔ a wɔka mo ho nyinaa nnwira mo ho, sɛdeɛ ɛbɛyɛ a, mobɛtumi de Awurade, Israel Onyankopɔn, Apam Adaka bɛba beaeɛ a masiesie ama no no."},{"book":"1 Berɛsosɛm","chapter":"15","verse":"13","text":"Esiane sɛ, kane no, mo Lewifoɔ ansoa Apam Adaka no enti, Awurade, yɛn Onyankopɔn, abufuo sɔre tiaa yɛn. Yɛammisa Onyankopɔn ɛkwan pa a ɛsɛ sɛ yɛfa so soa.”"},{"book":"1 Berɛsosɛm","chapter":"15","verse":"14","text":"Enti, asɔfoɔ no ne Lewifoɔ no dwiraa wɔn ho, sɛdeɛ ɛbɛyɛ a wɔbɛtumi de Awurade, Israel Onyankopɔn Apam Adaka no akɔ Yerusalem."},{"book":"1 Berɛsosɛm","chapter":"15","verse":"15","text":"Na Lewifoɔ no soaa Onyankopɔn Apam Adaka no wɔ wɔn mmati so a, nnua a wɔde soa no hyehyɛ ho pɛpɛɛpɛ, sɛdeɛ Awurade hyɛɛ Mose no."},{"book":"1 Berɛsosɛm","chapter":"15","verse":"16","text":"Dawid hyɛɛ Lewifoɔ mpanimfoɔ no nso sɛ, wɔnte Lewifoɔ nnwomtofoɔ kuo, wɔn a wɔnim nnwontoɔ, ne wɔn a wɔwɔ nnwontoɔ ho nimdeɛ na wɔmfa mmɛnta, mmɛn, asankuten ne kyankyan mmɛto anigyeɛ nnwom."},{"book":"1 Berɛsosɛm","chapter":"15","verse":"17","text":"Na Lewifoɔ no yii Yoɛl babarima Heman, Berekia babarima Asaf ne Kusaia babarima Etan a wɔfiri Merari abusua mu, ma wɔdii nnwomtofoɔ no anim."},{"book":"1 Berɛsosɛm","chapter":"15","verse":"18","text":"Wɔyii saa mmarima yi sɛ wɔn aboafoɔ: Sakaria, Ben, Yaasiel, Semiramot, Yehiel, Uni, Eliab, Benaia, Maaseia, Matitia, Elifelehu, Mikneia ne apono ano ahwɛfoɔ Obed-Edom ne Yeiel."},{"book":"1 Berɛsosɛm","chapter":"15","verse":"19","text":"Wɔyii Heman, Asaf ne Etan sɛ wɔmmɔ kɔbere mfrafraeɛ kyankyan no."},{"book":"1 Berɛsosɛm","chapter":"15","verse":"20","text":"Wɔyii Sakaria, Asiel, Semiramot, Yehiel, Uni, Eliab, Maaseia ne Benaia sɛ wɔmmɔ mmɛnta no."},{"book":"1 Berɛsosɛm","chapter":"15","verse":"21","text":"Wɔyii Matitia, Elifelehu, Miknela, Obed-Edom, Yeiel ne Asasia sɛ wɔmmɔ asankuten no."},{"book":"1 Berɛsosɛm","chapter":"15","verse":"22","text":"Wɔyii Kenania a ɔyɛ Lewifoɔ panin no sɛ ɔnna nnwontokuo no ano, ɛsiane ne nimdeɛ enti."},{"book":"1 Berɛsosɛm","chapter":"15","verse":"23","text":"Wɔyii Berekia ne Elkana sɛ wɔnwɛn Apam Adaka no."},{"book":"1 Berɛsosɛm","chapter":"15","verse":"24","text":"Sebania, Yosafat, Netanel, Amasai, Sakaria, Benaia ne Elieser a wɔn nyinaa yɛ asɔfoɔ no na wɔbɛto santen adi Onyankopɔn Apam Adaka no anim, ahyɛn ntotorobɛnto no. Wɔyii Obed-Edom ne Yehia nso sɛ wɔnwɛn Apam Adaka no."},{"book":"1 Berɛsosɛm","chapter":"15","verse":"25","text":"Afei, Dawid ne Israel mpanimfoɔ ne akodɔm asahene no de ahokeka a ɛso bi nni kɔɔ Obed-Edom fie sɛ wɔrekɔfa Awurade Apam Adaka no akɔ Yerusalem."},{"book":"1 Berɛsosɛm","chapter":"15","verse":"26","text":"Na ɛsiane sɛ akyinnyeɛ biara nni ho sɛ Awurade ka Lewifoɔ a wɔso Awurade Apam Adaka no ho no enti, wɔde anantwinini nson ne nnwennini nson bɔɔ afɔdeɛ."},{"book":"1 Berɛsosɛm","chapter":"15","verse":"27","text":"Wɔhyɛɛ Dawid serekye atadeɛ fɛfɛ bi. Saa ara na Lewifoɔ a wɔsoaa Apam Adaka no, nnwomtofoɔ no ne Kenania a ɔyɛ nnwomtofoɔ kwankyerɛfoɔ no nso yɛeɛ. Na Dawid hyɛ asɔfoɔ ngugusoɔ bi nso."},{"book":"1 Berɛsosɛm","chapter":"15","verse":"28","text":"Enti, Israel nyinaa de ahokeka, osebɔ, mmɛnhyɛn ne totorobɛntohyɛn, kyankyanbɔ, mmɛnta ne asankutenbɔ de Awurade Apam Adaka no kɔɔ Yerusalem."},{"book":"1 Berɛsosɛm","chapter":"15","verse":"29","text":"Na ɛberɛ a Awurade Apam Adaka no wuraa Dawid kuro mu no, Saulo babaa Mikal too nʼani hwɛɛ fam, firii ne mpomma mu. Ɛberɛ a ɔhunuu sɛ ɔhene Dawid resa na ɔde anigyeɛ rehurihuri no, ɔbuu no animtiaa nʼakoma mu."}]}