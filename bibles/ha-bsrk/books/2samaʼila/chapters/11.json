{"data":[{"book":"2 Samaʼila","chapter":"11","verse":"1","text":"Da bazara, a lokacin da sarakuna sukan fita zuwa yaƙi, sai Dawuda ya aiki Yowab tare da mutanen sarki, da dukan Isra’ila. Suka je suka hallaka Ammonawa, suka kuma yi wa Rabba kwanton ɓauna. Amma Dawuda ya yi zamansa a Urushalima."},{"book":"2 Samaʼila","chapter":"11","verse":"2","text":"Wata rana da yamma, Dawuda ya tashi daga gadonsa, ya zaga kewaye a rufin fadansa. Daga rufin ya ga wata mace tana wanka. Matar kyakkyawa ce ƙwarai."},{"book":"2 Samaʼila","chapter":"11","verse":"3","text":"Sai Dawuda ya aiki wani yă bincika ko wace ce ita, sai mutumin ya dawo ya ce, “Wannan ba Batsheba ba ce, ’yar Eliyam matar Uriya, mutumin Hitti?”"},{"book":"2 Samaʼila","chapter":"11","verse":"4","text":"Sa’an nan Dawuda ya aiki manzanni su kawo masa ita. Ta zo wurinsa shi kuma ya kwana da ita (A lokacin kuwa ta gama tsarkake kanta ke nan daga jinin haila.) Sa’an nan11.4 Ko kuwa da ita. Sa’ad da ta tsarkake kanta daga al’adarta ta tafi gida."},{"book":"2 Samaʼila","chapter":"11","verse":"5","text":"Matar ta yi ciki, ta kuwa aika wa Dawuda, tana cewa, “Ina da ciki.”"},{"book":"2 Samaʼila","chapter":"11","verse":"6","text":"Saboda haka Dawuda ya aika saƙo wa Yowab ya ce, “Ka aiko mini da Uriya mutumin Hitti.” Yowab kuwa ya aika da shi wajen Dawuda."},{"book":"2 Samaʼila","chapter":"11","verse":"7","text":"Da Uriya ya zo wurinsa, sai Dawuda ya tambaye shi lafiyar Yowab da sojojin, da kuma yaya yaƙin yake tafiya."},{"book":"2 Samaʼila","chapter":"11","verse":"8","text":"Sa’an nan Dawuda ya ce wa Uriya, “Gangara gidanka ka wanke ƙafafunka.” Saboda haka Uriya ya bar fadar, sarki kuma ya aika masa da kyauta."},{"book":"2 Samaʼila","chapter":"11","verse":"9","text":"Amma Uriya ya kwanta a ƙofar fada tare da dukan bayin maigidansa, bai kuwa tafi gidansa ba."},{"book":"2 Samaʼila","chapter":"11","verse":"10","text":"Da aka gaya wa Dawuda, “Uriya bai tafi gida ba,” sai Dawuda ya tambaye shi ya ce, “Ba ka zo daga wuri mai nisa ba? Me ya sa ba ka je gida ba?”"},{"book":"2 Samaʼila","chapter":"11","verse":"11","text":"Sai Uriya ya ce wa Dawuda, “Akwatin Alkawari, da Isra’ila, da Yahuda suna zama cikin tentuna, kuma maigidana Yowab da mutanen ranka yă daɗe suna a sansani a fili. Yaya zan je gidana in ci in sha in kuma kwana da matata? Muddin kana a raye, ba zan yi irin wannan abu ba!”"},{"book":"2 Samaʼila","chapter":"11","verse":"12","text":"Sai Dawuda ya ce masa, “Ka ƙara dakata a nan kwana ɗaya, gobe kuwa in sallame ka.” Saboda haka Uriya ya dakata a Urushalima a ranar, da kuma ta biye."},{"book":"2 Samaʼila","chapter":"11","verse":"13","text":"Dawuda ya gayyace shi, ya kuwa ci ya sha tare da shi, Dawuda ya sa ya bugu tilis. Amma da yamma Uriya ya koma ya kwanta a tabarmarsa cikin bayin maigidan sarki; bai je gida ba."},{"book":"2 Samaʼila","chapter":"11","verse":"14","text":"Da safe Dawuda ya rubuta wa Yowab wasiƙa ya ba wa Uriya."},{"book":"2 Samaʼila","chapter":"11","verse":"15","text":"A ciki wasiƙar ya rubuta, “Tura Uriya a gaba inda yaƙi ya fi zafi. Sa’an nan ka janye daga gare shi don a buge shi yă mutu.”"},{"book":"2 Samaʼila","chapter":"11","verse":"16","text":"Saboda haka yayinda Yowab ya kai yaƙi kusa da birnin, sai tura Uriya a inda ya sani akwai jarumawan Ammon na gaske."},{"book":"2 Samaʼila","chapter":"11","verse":"17","text":"Sa’ad da mutanen garin suka fito suka yaƙi Yowab, sai waɗansu mutane daga sojojin Dawuda suka mutu; Uriya mutumin Hitti ma ya mutu."},{"book":"2 Samaʼila","chapter":"11","verse":"18","text":"Yowab ya aika wa Dawuda cikakken labari batun yaƙin."},{"book":"2 Samaʼila","chapter":"11","verse":"19","text":"Ya umarci manzon ya ce, “Da ka gama yin wa sarki wannan batun yaƙin,"},{"book":"2 Samaʼila","chapter":"11","verse":"20","text":"wataƙila sarki yă husata, yă tambaye ka, ‘Me ya sa kuka je kusa da birnin don ku yi yaƙi? Ba ku san cewa za su yi harbi daga katanga ba?"},{"book":"2 Samaʼila","chapter":"11","verse":"21","text":"Wane ne ya kashe Abimelek ɗan Yerub-Beshet?11.21 An kuma san shi kamar Yerub-Ba’al (wato, Gideyon). Ba mace ce ta jefa dutsen niƙa a kansa daga katanga, ta haka ya mutu a Tebez ba? Me ya sa kuka je kurkusa da katangar?’ In ya tambaye ka wannan, sai ka ce masa, ‘Har bawanka Uriya mutumin Hitti ma ya mutu.’ ”"},{"book":"2 Samaʼila","chapter":"11","verse":"22","text":"Manzon ya tashi ya tafi, da ya iso kuwa sai ya gaya wa Dawuda dukan abin da Yowab ya aike shi yă faɗa."},{"book":"2 Samaʼila","chapter":"11","verse":"23","text":"Manzon ya ce wa Dawuda, “Mutanen sun sha kanmu suka fito suka yaƙe mu a fili, amma muka kore su har ƙofar birni."},{"book":"2 Samaʼila","chapter":"11","verse":"24","text":"Sa’an nan maharba suka yi ta harbi daga katanga har waɗansu mutanen sarki suka mutu. Ban da haka ma, Uriya mutumin Hitti bawan sarki ya mutu.”"},{"book":"2 Samaʼila","chapter":"11","verse":"25","text":"Dawuda ya ce wa manzon, “Ka gaya wa Yowab, ‘Kada ka bar wannan yă dame ka; yadda takobi ya lamushe wannan, haka zai lamushe wancan ma. Ku ƙara matsa wa garin lamba, ku hallaka shi.’ Ka faɗa haka don ka ƙarfafa Yowab.”"},{"book":"2 Samaʼila","chapter":"11","verse":"26","text":"Da matar Uriya ta ji cewa mijinta ya mutu, sai ta yi makoki saboda shi."},{"book":"2 Samaʼila","chapter":"11","verse":"27","text":"Bayan kwanakin makoki suka ƙare, Dawuda ya sa aka kawo ta gidansa, ta kuwa zama matarsa, ta kuma haifa masa ɗa. Sai dai abin da Dawuda ya yi bai gamshi Ubangiji ba."}]}