{"data":[{"book":"Eksodo","chapter":"31","verse":"1","text":"Ndipo Yehova anati kwa Mose,"},{"book":"Eksodo","chapter":"31","verse":"2","text":"“Taona, ndasankha Bezaleli mwana wa Uri, mwana wa Huri, wa fuko la Yuda."},{"book":"Eksodo","chapter":"31","verse":"3","text":"Ndipo ndamudzaza ndi Mzimu wa Mulungu kotero kuti ali ndi luso ndi nzeru zomvetsa zinthu ndipo akudziwa bwino ntchito zonse zamanja monga izi:"},{"book":"Eksodo","chapter":"31","verse":"4","text":"Kulemba ndondomeko ya ntchito zaluso ndi kupanga zinthu zagolide, zasiliva ndi zamkuwa,"},{"book":"Eksodo","chapter":"31","verse":"5","text":"kusema ndi kuyika miyala yokongola, kukonza zinthu zamatabwa ndiponso kugwira ntchito ina iliyonse yamanja."},{"book":"Eksodo","chapter":"31","verse":"6","text":"Ndasankhanso Oholiabu mwana wa Ahisamaki wa fuko la Dani. Ndiponso ndapereka nzeru kwa anthu aluso motero adzagwira ntchito zonse zimene ndakulamulira kuti zichitike monga izi:"},{"book":"Eksodo","chapter":"31","verse":"7","text":"Kupanga tenti ya msonkhano, bokosi laumboni pamodzi ndi chophimbira chake, ndiponso zonse za mu tenti,"},{"book":"Eksodo","chapter":"31","verse":"8","text":"tebulo ndi zida zake, choyikapo nyale cha golide wabwino kwambiri ndi ziwiya zake zonse, guwa lofukizirapo lubani,"},{"book":"Eksodo","chapter":"31","verse":"9","text":"guwa lansembe yopsereza ndi ziwiya zake zonse, beseni ndi nsichi yake,"},{"book":"Eksodo","chapter":"31","verse":"10","text":"ndiponso zovala zonse zolukidwa, zovala zopatulika za Aaroni wansembe pamodzi ndi za ana ake, zovala pamene akutumikira monga ansembe,"},{"book":"Eksodo","chapter":"31","verse":"11","text":"ndiponso mafuta odzozera ndi lubani wonunkhira wa ku malo opatulika. Iwo azipanga monga momwe Ine ndinakulamulira.”"},{"book":"Eksodo","chapter":"31","verse":"12","text":"Ndipo Yehova anati kwa Mose,"},{"book":"Eksodo","chapter":"31","verse":"13","text":"“Uza ana a Israeli kuti azisunga Masabata anga. Ichi chidzakhala chizindikiro pakati pa inu ndi Ine pamodzi ndi zidzukulu zanu mʼtsogolomo, chosonyeza kuti Ine ndine amene ndimakuyeretsani."},{"book":"Eksodo","chapter":"31","verse":"14","text":"“Motero muzisunga tsiku la Sabata chifukwa ndi loyera kwa inu. Aliyense amene adetsa tsiku la Sabata ayenera kuphedwa. Aliyense amene agwira ntchito iliyonse pa tsikuli ayenera kuchotsedwa pakati pa anthu anzake."},{"book":"Eksodo","chapter":"31","verse":"15","text":"Mugwire ntchito kwa masiku asanu ndi limodzi koma tsiku lachisanu ndi chiwiri ndi Sabata, lopuma, tsiku lopatulika la Yehova. Aliyense amene agwira ntchito iliyonse pa tsiku la Sabata ayenera kuphedwa."},{"book":"Eksodo","chapter":"31","verse":"16","text":"Aisraeli onse komanso zidzukulu zawo mʼtsogolo azidzasunga tsiku la Sabata ngati pangano lamuyaya."},{"book":"Eksodo","chapter":"31","verse":"17","text":"Tsiku la Sabata lidzakhala chizindikiro chamuyaya pakati pa Ine ndi Aisraeli chosonyeza kuti Yehova analenga za kumwamba ndi dziko lapansi kwa masiku asanu ndi limodzi ndi kuti pa tsiku lachisanu ndi chiwiri analeka kugwira ntchito napumula.”"},{"book":"Eksodo","chapter":"31","verse":"18","text":"Yehova atamaliza kuyankhula ndi Mose pa phiri la Sinai, anamupatsa Mose miyala iwiri yaumboni, imene Mulungu analembapo ndi chala chake."}]}