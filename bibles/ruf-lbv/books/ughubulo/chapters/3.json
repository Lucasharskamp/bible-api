{"data":[{"book":"Ughubulo","chapter":"3","verse":"1","text":"“Umwandikile pfino malaika wa kanisa lya Sade,"},{"book":"Ughubulo","chapter":"3","verse":"2","text":"Lamka! Ghaghume ngupfu aghala ighasighale kuna ghweghwe ighali habehi kufa. Kwaapfila mbaka sambi sina mbone ka sang'ano tsako tsitimila hambele he Imulungu wangu."},{"book":"Ughubulo","chapter":"3","verse":"3","text":"Ghakumbuke ghose ghubokele na ghuhulike, ghakinde ghendo, uleke kutenda keli nzambi. Lekeni ka ng'ukala meso bae, nitsokutsila kwa kwidukitsa ka mbapfi, na wala ng'utsomanya bae nitsakutsa tsuwachi."},{"book":"Ughubulo","chapter":"3","verse":"4","text":"Lekeni kwinawo iwanu chidogho mne ghumji ghwa Sade, ing'awoghatimba maghwanda ghawo. Watsakwanga hamwe na nene aku wapfala maghwanda matselu kwaapfila pfinogha wawo kutendelighwa apfo."},{"book":"Ughubulo","chapter":"3","verse":"5","text":"Ayula iyohuma katsopfatsighwa ghamaghwanda matselu ka wawo. Na nene sitsolileghusa mbe taghwa lyake mna chitabu cha ughima, na nitsolitoghola taghwa lyake hambele ha Aba wangu na hambele ha wamalaika wake."},{"book":"Ughubulo","chapter":"3","verse":"6","text":"Ayula yane maghutwi gha kuhulika, na ahulike aghala Ghumuhe ghoghalongela makanisa."},{"book":"Ughubulo","chapter":"3","verse":"7","text":"“Umwandikile pfino malaika wa kanisa lya Filadefiya,"},{"book":"Ughubulo","chapter":"3","verse":"8","text":"Noghamanya ghutenda! Lola, nipfughula libani hambele hako, kuduhu imunu iyodaha kulihinda. Nomanya ka ghweghwe kuna ngupfu ndodo, lekeni tsakutsikinda mbuli tsangu na ng'ulibelile bae taghwa lyangu."},{"book":"Ughubulo","chapter":"3","verse":"9","text":"Lola, nitsokughalila iwanu wa Setani, na iwekema Wayahudi kumbe si Wayahudi bae, ila waghutsu, nitsowatenda wakutowele maghoti, na iwanu wose watsomanya ka nene nokunoghela ghweghwe."},{"book":"Ughubulo","chapter":"3","verse":"10","text":"Kwaapfila kughakinda ghamalaghitso ghangu kwa ukududumila, nene nitsokulolesa chipindi cha maghayo ichikutsa muisi mwose, kuwaghetsa iwanu wose."},{"book":"Ughubulo","chapter":"3","verse":"11","text":"Nakutsa sambi, sikawa bae! Ukinde ghendo achila chawinacho, ili imunu aleke kukuboka ghweko lyako."},{"book":"Ughubulo","chapter":"3","verse":"12","text":"Ayula iyohuma, nitsomtenda yawe ngutso mne ing'anda ye Imulungu wangu, ng'atsolawa hamwo bae. Pfipfila mna yeye nitsokwandika taghwa lye Imulungu wangu na taghwa lya ghumji ghwe Imulungu wangu, iyo Yerusalemu ya sambi, ghutsohulumka kulawa kulanga kwa Imulungu wangu. Pfipfila mchanya mwake nitsokwandika taghwa lyangu lya sambi."},{"book":"Ughubulo","chapter":"3","verse":"13","text":"“Ayula yane maghutwi gha kuhulika, na yahulike aghala Ghumuhe ghoghalongela makanisa."},{"book":"Ughubulo","chapter":"3","verse":"14","text":"“Umwandikile pfino malaika wa kanisa lya Laodikiya,"},{"book":"Ughubulo","chapter":"3","verse":"15","text":"Noghamanya ghose ghutendile! Nomanya ka ghweghwe ng'upfegha wala ng'utsoma bae. Ng'apfu ka ung'awile kopfegha au kosoma."},{"book":"Ughubulo","chapter":"3","verse":"16","text":"Lekeni kwaapfila ghweghwe kuleleuka, ng'upfegha bae wala ng'usoma, apfo nahabehi kukudeka ulawe mumlomo mwangu."},{"book":"Ughubulo","chapter":"3","verse":"17","text":"Ghweghwe kwelongela, kuna mali, kwenela, ng'ubama bae chinu chochose, kumbe ghweghwe ng'umanya bae ka kwa mnyonge, kwobama wonelighwe libatsi, ghweghwe kwa muhingwa, kwa chifita na kwa chidako!"},{"book":"Ughubulo","chapter":"3","verse":"18","text":"Wime nikulongotse, ughule kuna nene nzahabu ilakatsighwe mmoto ili uwe tajili. Pfipfila ng'apfu ughule maghwanda matselu ili ughubike chinyala cha ukukala chidako. Pfipfila ughule dawa wibake mne tsinenge tsako ili udahe kwona."},{"book":"Ughubulo","chapter":"3","verse":"19","text":"Imunu wowose iyoninoghela, nomlonga na nomkanya. Apfo uleke ghehile kwa ghumoyo ghwako ghose."},{"book":"Ughubulo","chapter":"3","verse":"20","text":"Lola! Nakwima hane libani na noghong'onda. Imunu wowose ang'ahulika litsi lyangu, na kupfughula libani, nitsakwingila na ukuja naye, naye katsakuja na nene."},{"book":"Ughubulo","chapter":"3","verse":"21","text":"Ayula iyohuma, katsokala na nene hane chighoda changu cha undewa, ka nene pfanihumile na kukala na Aba wangu hane chighoda chake cha undewa."},{"book":"Ughubulo","chapter":"3","verse":"22","text":"“Ayula yane maghutwi gha kuhulika, na yahulike aghala Ghumuhe ghoghalongela makanisa."}]}