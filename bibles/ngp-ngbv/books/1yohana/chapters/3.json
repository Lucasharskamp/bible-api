{"data":[{"book":"1Yohana","chapter":"3","verse":"1","text":"Hake kauleni lukunde lwa Tate ivo lwili lukulu lukitenda kitangwe wana wa Mnungu! Naho kindedi niivo kili. Nivo vikuleka want'hu wa mwe Isi hawa kukimanya, kwaviya hawa mmanyize Mnungu."},{"book":"1Yohana","chapter":"3","verse":"2","text":"Wambuya zangu, haluse suwe kiwana wa Mnungu, mna hainati imanyike pwilili ivo nekinde, mna chamanya kugamba, aho Kilisito akeza kulaila, nekinde enga ivo yehe eli kwaviya nekimuwone ivo eli."},{"book":"1Yohana","chapter":"3","verse":"3","text":"Yeyose mta kawiilo mwa Kilisito akekukiza enga ivo Kilisito eli akukile."},{"book":"1Yohana","chapter":"3","verse":"4","text":"Mnt'hu yeyose akudamanya wavu auhituka miko ya Mnungu kwaviya wavu ni kuuhituka miko."},{"book":"1Yohana","chapter":"3","verse":"5","text":"Mmanya kugamba Kilisito nakeza kuusa wavu wetu naho yehe hana wavu wowose."},{"book":"1Yohana","chapter":"3","verse":"6","text":"Ivo, yeyose akwikala mwo kulungana na Kilisito hakugendeela kudamanya wavu, mna yeyose akugendeela kudamanya wavu hamuwone naho hammanyize Kilisito."},{"book":"1Yohana","chapter":"3","verse":"7","text":"Wanangu, mse kudant'hilizwa ni mnt'hu yoyose! Akudamanya mbuli zikumwelela Mnungu, amwelela Mnungu enga ivo mwenye Kilisito akumwelela Mnungu."},{"book":"1Yohana","chapter":"3","verse":"8","text":"Mn'thu akugendeela kudamanya wavu uyo ni ywo Mwavu, kwaviya Mwavu kadamanya wavu kukongela aho nk'hongo. Mna Mwana ywa Mnungu kalavilizwa vileke azibanange zindima zo Mwavu."},{"book":"1Yohana","chapter":"3","verse":"9","text":"Wose weli wana wa Mnungu hawakugendeela kudamanya wavu kwaviya ugima wa Mnungu umndani mwawe, hawakudaha kugendeela kudamanya wavu kwaviya wanda wana wa Mnungu."},{"book":"1Yohana","chapter":"3","verse":"10","text":"Ivo nivo kikudaha kuwamanya wana Mnungu na wana wo Mwavu. Want'hu hewekudamanya ya kumwelela Mnungu hegu wadya hewe kuwaunga wandugu zawe, awo nawo wana wo Mwavu."},{"book":"1Yohana","chapter":"3","verse":"11","text":"Naho ulosi udya mwevaga kulawa aho nk'hongo ni uno, kiungane suwe kwa suwe!"},{"book":"1Yohana","chapter":"3","verse":"12","text":"Kisekunda enga Kaini yudya andaga ywo mwavu niyo amkoma mvunawe Habili. Amkomelagai nduguye? Amkomaga kwaviya andaga akadamanya wiihi, mna nduguye andaga akadamanya yakumwelela Mnungu."},{"book":"1Yohana","chapter":"3","verse":"13","text":"Elo wandugu zangu mse kwehelwa umwo want'hu we isi umwo wakawaihiyani."},{"book":"1Yohana","chapter":"3","verse":"14","text":"Chamanya kugamba chomboka kale mwo kubanika no kwingila mwo ugima kwaviya chawaunga wandugu zetu. Yeyose heina lukunde uyo akei mwo kubanika."},{"book":"1Yohana","chapter":"3","verse":"15","text":"Yeyose akumwihiya nduguye ni mkomi nanywe mmanya kugamba mkomi yeyose hana ugima wa ulo na ulo ukwikala mndani mwakwe."},{"book":"1Yohana","chapter":"3","verse":"16","text":"Kwaivo chalumanya lukunde ivo lwili kwaviya Kilisito nakaulava ugima wakwe kwajili yetu kukikombola suwe, suwe naswe kikelave kwa kuwambiza wandugu zetu."},{"book":"1Yohana","chapter":"3","verse":"17","text":"Mna, mnt'hu ananda na vint'hu va wikazi wa mwe isi niyo amuwona nduguye heina kint'hu no kulemela kumwabiza, Adaha vivihi kugamba Lukunde lwa Mnungu lumndani mwakwe?"},{"book":"1Yohana","chapter":"3","verse":"18","text":"Wanangu, lukunde lwetu lusekunda lwa milosi na kulonga du, mna lunde lwa kindedi na udamanyi."},{"book":"1Yohana","chapter":"3","verse":"19","text":"Naho kwa aya nekimanye kugamba suwe kiwant'hu wo ukindedi naho hakina wogofi mwe mioyo yetu hameso ya Mnungu."},{"book":"1Yohana","chapter":"3","verse":"20","text":"Kwaviya hata uneva mioyo yetu yakisengela, mna kimanya kugamba Mnungu ni mkulu kujink'ha mioyo yetu, naho kamanya kila kint'hu."},{"book":"1Yohana","chapter":"3","verse":"21","text":"Wambuya zangu uneva mioyo yetu haikukisengela dyodyose, hechogohe kunda hameso ya Mnungu,"},{"book":"1Yohana","chapter":"3","verse":"22","text":"naho chahokela chochose kikulombeza kulawa kwakwe, kwaviya chatimila miko yakwe no kudamanya yakumwelela."},{"book":"1Yohana","chapter":"3","verse":"23","text":"Naho, ino niyo isigilizi yakwe kugamba kimhuwile Yesu Kilisito Mwanawe no kuungana suwe kwa suwe enga ivo akisigiile."},{"book":"1Yohana","chapter":"3","verse":"24","text":"Wose wakutimila miko ya Mnungu wekala mndani mwakwe, Mnungu naye ekala mndani mwawe kwa sila ya Muye ywa Mnungu kihokele kulawa kwa Mnungu."}]}