{"data":[{"book":"Vakolindu","chapter":"15","verse":"1","text":"Topi valongu ngudayila kuvamanyisha Chilongu cha Nyanyi chindivalandulili na yumwi mwachiyangili na mwawolukili uswanu."},{"book":"Vakolindu","chapter":"15","verse":"2","text":"Achi ndi chilongu cha Nyanyi, chilongu chindivalandulilili yumwi. Yumwi mulowuliwa kwa Chilongu cha Nyanyi mani pamuchikamula nakaka pamongapa kujumila kwa yumwi kungaveli kuvahela mana."},{"book":"Vakolindu","chapter":"15","verse":"3","text":"Nenga ndavagayilili yumwi chila ndichiyangili ndimweni, kucha Kilistu asovili kwanongwa ya sambi shetu ngimu Mayandiku Vang'alili wuvadeta,"},{"book":"Vakolindu","chapter":"15","verse":"4","text":"asikilwi, ashukukili mnofu lijuva lya tatu ngimu yivayandikili mumayandiku mang'alili wuvadeta,"},{"book":"Vakolindu","chapter":"15","verse":"5","text":"pambeli amfumbukilili Kefa na pambeli avafumbukilili vandundami vosi lilongu na vavili."},{"book":"Vakolindu","chapter":"15","verse":"6","text":"Pambeli avafumbukilili vandu mya muhanu kwa mwanja wumu, vamonga mbaka nalelu vakali vanofu, lakini vamu vasova kala."},{"book":"Vakolindu","chapter":"15","verse":"7","text":"Pambeli amfumbukilili Yakobi, pambeli kavafumbukila vandundami vonda."},{"book":"Vakolindu","chapter":"15","verse":"8","text":"Kumbelu afumbukilili nenga, nenga ndawonikili kucha mwana njiti."},{"book":"Vakolindu","chapter":"15","verse":"9","text":"Nongwa nenga ndi mdokwa nakamu kwa vandundami vosi, ngujakwa ha kukemiwa ndundami, kwanongwa ndaligobulili lipinga lya vandu yivamjumilili Kilistu."},{"book":"Vakolindu","chapter":"15","verse":"10","text":"Lakini kwa usangi wa Chapanga ndiva ngimu wumeli, usangi yangayilili, yaveli ya hela ha. Nenga gola chichuku ngomi pitu vandundami vosi, kwa liwovi lya ndimweni hela ha, ila kupitila usangi wa Chapanga yigola chichuku pamu nayu."},{"book":"Vakolindu","chapter":"15","verse":"11","text":"Hata leki naha mani, yivi veni yivalandulili awu nenga yinandula, chindu ha achi ndi chitulandulili na achi ndi chimuchijumila."},{"book":"Vakolindu","chapter":"15","verse":"12","text":"Leki yilandulilwi kucha Kilistu ashukukili, wuli vamonga gati ya yumwi vakuwesha kudeta kwahela ushukushu?"},{"book":"Vakolindu","chapter":"15","verse":"13","text":"Leki kwahela ushukushu kwa vandu yivasovili, topi na Kilistu kashukuka ng'odu,"},{"book":"Vakolindu","chapter":"15","verse":"14","text":"na leki Kilistu kashukuka ng'odu, topi fyosi fitulandula fyahela mana na ujumilwa wenu wuvahela mana."},{"book":"Vakolindu","chapter":"15","verse":"15","text":"Chikomi kupita fyonda yufwi tungaveli vatovilela va udesi kwa Chapanga, nongwa twawombili kucha Chapanga amshukushili Kilistu kumbi mweni kamushukusha ha, leki nakaka yivasovili vakushukushiwa ng'odu."},{"book":"Vakolindu","chapter":"15","verse":"16","text":"Nongwa, payiva leki nakaka kucha yivasovili vakushukuka ng'odu, topi na mweni Kilistu kashukuka ha."},{"book":"Vakolindu","chapter":"15","verse":"17","text":"Na leki Kilistu kashukushiwa ng'odu, topi, jumilu yenu yivahela chindu, mukali musighala mu sambi shenu."},{"book":"Vakolindu","chapter":"15","verse":"18","text":"Na dayimanyiki kucha, vala yivasovili kunu pava vamjumilili Kilistu vayaghamila nakamu."},{"book":"Vakolindu","chapter":"15","verse":"19","text":"Leki shuvililu yetu ndi Kilistu muunofu awu hela, yufwi tukudayiliwa kuwonelwa lusungu pitu vandu vosi."},{"book":"Vakolindu","chapter":"15","verse":"20","text":"Lakini unakaka weni ndi awu Kilistu ashukukili, mweni wa kwaa kwa vandu yivasovili."},{"book":"Vakolindu","chapter":"15","verse":"21","text":"Mana ngimu njifwa wuyiyeghiwili na mundu yumu, wuwula wula kushukuka kuyeghiwa na mundu yumu."},{"book":"Vakolindu","chapter":"15","verse":"22","text":"Kwa kwilumba na Adamu vandu vosi vasovili, wuwula wula vosi davavi vanofu kwa kwilumba na Kilistu."},{"book":"Vakolindu","chapter":"15","verse":"23","text":"Lakini kila mundu kwa ndambu yaki, yakwaa Kilistu, pambeli vala vosi yivaveli va mweni pawuya Kilistu."},{"book":"Vakolindu","chapter":"15","verse":"24","text":"Mwishu dawufiki damuhadishi Tati Chapanga wutwa, damalili kuyananga wutwa na ukomi na wovi."},{"book":"Vakolindu","chapter":"15","verse":"25","text":"Nongwa Kilistu akudayiliwa atavali mbaka Chapanga davaviki vachimdwama vaki pasi ya mawulu vaki."},{"book":"Vakolindu","chapter":"15","verse":"26","text":"Chimdwama wa kumbeli kuwulaghiwa daghavi njifwa."},{"book":"Vakolindu","chapter":"15","verse":"27","text":"Nongwa mayandiku vakudeta, “Chapanga kafivika findu fyosi pasi ya mawulu vaki.” Lakini, Mayandiku pavadeta, “Findu fyosi fivikwa pasi ya mawulu vaki” Nakaka kucha kwahela Chapanga mufindu afi, nongwa mweni ndi yafivikili findu afi pasi ya mawulu va Kilistu."},{"book":"Vakolindu","chapter":"15","verse":"28","text":"Lakini pafivika findu fyosi pasi ya mawulu va Kilistu, pambeli Mwana daayiviki pasi ya Chapanga, ili Chapanga atavali findu fyonda."},{"book":"Vakolindu","chapter":"15","verse":"29","text":"Leki kwahela ushukushu, davagoli wuliwuli vandu vala yivabatishiwili kwanongwa ya yivasovili? Leki yivasovili vakushukushiwa ng'odu nongwa liki vakubatishiwa kwanongwa ya veni?"},{"book":"Vakolindu","chapter":"15","verse":"30","text":"Na yufwi, nongwa liki twikwivika muhatali ya njifwa kila saa?."},{"book":"Vakolindu","chapter":"15","verse":"31","text":"Valongu vangu, kila lijuva nguva munjifwa! Ngwidumbila yumwi kwa kwilumba na Yesu Kilistu Bambu wetu."},{"book":"Vakolindu","chapter":"15","verse":"32","text":"Leki ngavelili ngwiminya na vang'ongolu vakali aku Ifesu kwa milandu ya chiwundu ndambatili liki? Lakini vasovili vakushukuka ng'odu. Leki “Tulyi na tulandi nongwa chilawu datusovi”."},{"book":"Vakolindu","chapter":"15","verse":"33","text":"Mukotoo kwijanga, “Lighanja lya wafu likuyananga ngalilu nofu.”"},{"book":"Vakolindu","chapter":"15","verse":"34","text":"Muyimuki, muwuyi kungalilu nofu muleki ngalilu ya sambi, kwanongwa vandu vamu vamumanya ng'odu Chapanga. Ngudeta naha ili kuvataya soni."},{"book":"Vakolindu","chapter":"15","verse":"35","text":"Mundu akuwesha kudasha, “Wuli yivasovili vakushukushiwa wuliwuli? Davavi na mvili wa ndambu liki?”"},{"book":"Vakolindu","chapter":"15","verse":"36","text":"Yuwi mpufi! Mbeyu yiwukweta yikumela ha mbaka yifwi tanila."},{"book":"Vakolindu","chapter":"15","verse":"37","text":"Pawukweta, ukukweta libeleghi ha ila ukukweta mbeyu hela, yivi mbeyu ya upemba awu mbeyu yingi."},{"book":"Vakolindu","chapter":"15","verse":"38","text":"Lakini Chapanga akwigayila mibeleghi ngimu wadayila na kila mbeyu akuyipa ndambu yaki weni."},{"book":"Vakolindu","chapter":"15","verse":"39","text":"Njimba sha filumbi fikulinganila ha, Vandu vana njimba shawu na vang'ongolu vana njimba shawu na vambongu vana njimba shawu na vasomba vana njimba shawu."},{"book":"Vakolindu","chapter":"15","verse":"40","text":"Njimba sivelili kumbindi kwa Chapanga yikwifwana ha na njimba sha pamlima."},{"book":"Vakolindu","chapter":"15","verse":"41","text":"Lijuva lina unofu waki na mwesi wuna unofu waki na ndondwa sina unofu waki na hata ndondwa na sheni sikwifwana ha kwa unofu."},{"book":"Vakolindu","chapter":"15","verse":"42","text":"Naha ndi dayivi pavashukuka yivasovili. Njimba yikusikiwa pawuva wudanganyika, pawushukuka ukuva wungajila kudanganyika."},{"book":"Vakolindu","chapter":"15","verse":"43","text":"Wukusikiwa kwa chindipa wukushukuka kwa ukomi wukusikiwa kwa usosuvafu na wukushukuka pawuva na liwovi."},{"book":"Vakolindu","chapter":"15","verse":"44","text":"Wukusikiwa mvili wa chiwundu na wukushukuka mvili wa Chindima. Leki kuna mvili wa chiwundu wuwula wula kuna mvili wa Chindima."},{"book":"Vakolindu","chapter":"15","verse":"45","text":"Nongwa mayandiku vakuwomba, “Mundu wa kwaa Adamu kava chilumbi mnofu” Lakini Adamu wakumbeli ndi Mfuki Mng'alili yavagayila vandu unofu."},{"book":"Vakolindu","chapter":"15","verse":"46","text":"Wukandili kwisa mvili wa chindima ha, ila wukandili mvili wa chiwundu pambeli mvili wa chindima."},{"book":"Vakolindu","chapter":"15","verse":"47","text":"Mundu wa kwaa alumbiwili kwa uganga, mundu wa pili afumili kumbindi kwa Chapanga."},{"book":"Vakolindu","chapter":"15","verse":"48","text":"Yula yalumbiwili kwa unganga akwifwana na vala va pamlima na yula yafumili kumbindi kwa Chapanga akwifwana na vala va kumbindi kwa Chapanga."},{"book":"Vakolindu","chapter":"15","verse":"49","text":"Ngimu kuyifwana na yula yagoliliwili kwa uganga, wuwula wula datwifwani na yula yafumili kumbindi kwa Chapanga."},{"book":"Vakolindu","chapter":"15","verse":"50","text":"Valongu vangu chidayila kudeta ndi achi, mvili na mwasi dafiweshi ha kuhala wutwa wa kumbindi kwa Chapanga. Fila fiyanangika dafiweshi ha kuhala unofu wa jola."},{"book":"Vakolindu","chapter":"15","verse":"51","text":"Mupikani ndivawombeli lupwepu, yufwi twavosi datusovi ha, ila datughalambuliwi,"},{"book":"Vakolindu","chapter":"15","verse":"52","text":"chipindi limbalapi lya mwishu palilanduliwa, teputepu vandu yivasovili davashukushiwi kunu njimba shawu dasivi singajila kuyanangika na yufwi datughalambuliwi."},{"book":"Vakolindu","chapter":"15","verse":"53","text":"Nongwa chila yichiwola chiyifwalili ndambu ya ngajila kuwola na mvili wusovili wunghalambuki wukotoo kusova."},{"book":"Vakolindu","chapter":"15","verse":"54","text":"Topi mvili awu wuyanangika pauyifwalila ndambu yingajila kughalambuka wukotoo kuyanangika na chila chisova pachighalambuka chikotoo kusova, davavi vala Mayandiku Mang'alili yivadeta, “Njifwa yiyaghamishiwa na uweshi wuva!”"},{"book":"Vakolindu","chapter":"15","verse":"55","text":"“Yuwi njifwa uweshi waku wuva koti?"},{"book":"Vakolindu","chapter":"15","verse":"56","text":"Lihingili lya njifwa ndi sambi na liwovi lya sambi ndi Malawu."},{"book":"Vakolindu","chapter":"15","verse":"57","text":"Lakini tumuhongeshi Chapanga yatugayila uweshi kupitila Bambu wetu Yesu Kilistu."},{"book":"Vakolindu","chapter":"15","verse":"58","text":"Topi, valongu vangu yindivatamili, muwoloki ndemindemi pangajila kutikanyika. Majuva vosi muyendileli kugola chichuku cha Bambu, kwanongwa mumanya chichuku yimugola mugati ya Bambu dayiyaghamili hela ha."}]}