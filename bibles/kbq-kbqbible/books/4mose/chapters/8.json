{"data":[{"book":"4 Mose","chapter":"8","verse":"1","text":"Anante Ra Anumzamo'a amanage huno Mosesena asmi'ne,"},{"book":"4 Mose","chapter":"8","verse":"2","text":"Amanage hunka Aronina asmio, 7ni'a tavi'ma retro huteno, ruotgema hunefinkama tavima tagintesigeno'a, masa'amo'a ana tavi azota'mofo avuga remsa hugahie."},{"book":"4 Mose","chapter":"8","verse":"3","text":"Ra Anumzamo'ma Mosesema asami'nea kante anteno Aroni'a tavi'ma retro hunte'nea tavira tagintegeno, masa'amo zota'mofo avuga remsa hutre'ne."},{"book":"4 Mose","chapter":"8","verse":"4","text":"Tavi'ma rekruhu azotama tro'ma hu'nazana amana hu'naze, hama eri'za golia amasagiza lamu tavimofo zota'a tro nehu'za, azankuna'a tro nehu'za anina'anema troma hunazana, Ra Anumzamo'ma Mosesema asami'nea kante ante'za tro nehu'za, Livae nagara zamazeri otage hu'naze."},{"book":"4 Mose","chapter":"8","verse":"5","text":"Ru'ene Ra Anumzamo'a amanage huno Mosesena asmi'ne,"},{"book":"4 Mose","chapter":"8","verse":"6","text":"Israeli vahepintira Livae nagara zamavarenka, zamazeri agru huo."},{"book":"4 Mose","chapter":"8","verse":"7","text":"Hagi zamazeri agruma kagrama hananana anahu hugahane, agru hu'nesia ti erinka ru ani'ani hunezmantesanke'za, maka zamufa zamazokara resanu nehare'za, kukena zamia sese hute'za, zamagra avusese hugahaze."},{"book":"4 Mose","chapter":"8","verse":"8","text":"Ana'ma hutenagenka huge'za mago bulimakaone witi ofa zami'ne, kanenea flaua masavempi erihavia hu'nesazane ofa nehu'za, mago bulimakao kumi'ma apasezamante ofa hugahaze."},{"book":"4 Mose","chapter":"8","verse":"9","text":"Hagi Mosesega kehuge'za mika'a Livae vahera seli mono nonte etru nehanagenka, maka Israeli vea'ene zamazeri atru hugahane."},{"book":"4 Mose","chapter":"8","verse":"10","text":"Livae nagara zamavarenka Ra Anumzamo'na navure vuge'za, Israeli vahe'mo'za Livae naga'mokizmi zamagofetu zamaza anteho."},{"book":"4 Mose","chapter":"8","verse":"11","text":"Aroni'a Israeli vahepinti Livae nagra Ra Anumzamofo avuga aza ante'sga huno amira amira ofama nehiaza huzmantetena, Ra Anumzamo'na eri'zana erigahaze."},{"book":"4 Mose","chapter":"8","verse":"12","text":"Henka'a Livae naga'mo'za tare bulimakaomofo agenopare zamazana antetesage'za, mago bulimakaona kumi'apase ofa nehu'za, mago bulimakaona kresramna vanage'na Ra Anumzamo'na Livae nagara kumizmifintira mizasezmantegahue."},{"book":"4 Mose","chapter":"8","verse":"13","text":"Hagi Livae nagara huge'za Aronine, ne'mofavre naga'ane zamuga oti'nesage'za, amira amira ofama nehazaza hu'za Ra Anumzamo'na ofa hu'za namigahaze."},{"book":"4 Mose","chapter":"8","verse":"14","text":"E'ina hunka Israeli vahepintira Livae nagara zamazeri otage hananke'za Nagri vahera manigahaze."},{"book":"4 Mose","chapter":"8","verse":"15","text":"Hagi anama huzmantetesunka, Livae naga'mo'za seli mono nompina eri'zana erigahazanki, zamazeri agru nehunka, kazana antesga hunka amira amira ofa huzmantegahane."},{"book":"4 Mose","chapter":"8","verse":"16","text":"Israeli vahepinti'ma pusa ne' mofavrema antesazama onamisaza nona hu'na, Livae nagara maka Nagrani'a zamavare'noe."},{"book":"4 Mose","chapter":"8","verse":"17","text":"Hagi Isipi vahe'mokizmi zamagonesa ne'mofavrema nezmahe'na, mika'a Israeli vahe'mokizmi zamagonesa mofavrene, zagagafa zimimofo ese anentara Nagri suzane hu'na zamavare otage hu'noe."},{"book":"4 Mose","chapter":"8","verse":"18","text":"Hu'neanagi menina Israeli vahe'mokizmi pusa ne'mofavre nona hu'na, Livae nagara Nagra huhampri'na zamavare'noe."},{"book":"4 Mose","chapter":"8","verse":"19","text":"Israeli vahepintira, Livae nagara muse'zane hu'na Aronine, ne'mofavre naga'a seli mono nompi Israeli vahe'mokizmi kumi' apaseza miza sezmante'saza eri'za eneri'za, seli mono nomofo tvaonte'ma Israeli vahe'mo'zama ne-esageno krimo zamazeri haviza huzanku kva krigahaze."},{"book":"4 Mose","chapter":"8","verse":"20","text":"Mosese'ene, Aroni'ene mika Israeli vahe krerfamo'zanena Ra Anumzamo'ma Mosese asmi'nea kante ante'za Livae nagara anara huzmantegahaze."},{"book":"4 Mose","chapter":"8","verse":"21","text":"Livae naga'mo'za zamagrazmi zamazeri agru nehu'za, kukena zmia sese hutazageno, Aroni aza ante sga huno Ra Anumzamofonte zamavareno amira amira hu ofa hunezmanteno, kumi apase ofa huzmante'ne."},{"book":"4 Mose","chapter":"8","verse":"22","text":"Ana'ma hutege'za Livae vahe'mo'za seli mono nompina, Aronine, ne'mofavre naga'anena zamaza hu'za Ra Anumzamo'ma Mosesema asami'nea kante ante'za eri'zana eri'naze."},{"book":"4 Mose","chapter":"8","verse":"23","text":"Ra Anumzamo'a amanage huno Mosesena asmi'ne,"},{"book":"4 Mose","chapter":"8","verse":"24","text":"Livae naga'mo'za amanahu hugahaze, 25'a kafureti mareri'nesnamo'za, mareri'za seli mono nompina eri'zana erigahaze."},{"book":"4 Mose","chapter":"8","verse":"25","text":"Hianagi 50'a kafuma nehanu'za eri'zampintira vagare'za mago'ene eri'zana e'origahaze."},{"book":"4 Mose","chapter":"8","verse":"26","text":"Hu'neanagi eri'zazamifinti vagaresu'za nezmafuna amne zamaza hu'za seli mono nompi eri'zana kankamu zamire erigahaze. Hagi mago eri'zana zamagra zamavesitera e'origahaze. Hagi Livae vahe'mo'za amage ante'za eri'za kankamu zamire erigahaze."}]}