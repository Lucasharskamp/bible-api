{"data":[{"book":"Ọrụ Ndị Ozi","chapter":"20","verse":"1","text":"Mgbe ọgbaaghara ndị a kwụsịrị, Pọl kpọkwara ndị na-eso ụzọ ahụ, gbaa ha ume, gwa ha ka ha nọdụ nke ọma, ọ pụrụ gawa Masidonia."},{"book":"Ọrụ Ndị Ozi","chapter":"20","verse":"2","text":"Mgbe ọ gagharịchara nʼakụkụ ala ahụ niile, werekwa okwu nkasiobi gbaa ndị ụmụnna ume, ọ bịaruru ala Griis."},{"book":"Ọrụ Ndị Ozi","chapter":"20","verse":"3","text":"Ọ nọrọ ọnwa atọ nʼebe ahụ. Mgbe ọ chọpụtara na ndị Juu agbaala ajọ izu megide ya dịka ọ na-ejikere iso ụgbọ mmiri gaa Siria, o kpebiri ka ya si ụzọ Masidonia laghachi."},{"book":"Ọrụ Ndị Ozi","chapter":"20","verse":"4","text":"Sopata onye Boria bụ ọkpara Pirọs, na Arịstakọs, na Sekundus ndị si na Tesalonaịka, na Gaiọs onye Debi na Timoti, na Taịkikọs na Trofimọs, ndị Eshịa sokwa ya na-aga ije a."},{"book":"Ọrụ Ndị Ozi","chapter":"20","verse":"5","text":"Ndị a bu ụzọ gawa, na-eche anyị na Troas."},{"book":"Ọrụ Ndị Ozi","chapter":"20","verse":"6","text":"Mgbe Mmemme Ngabiga ahụ gwụsịrị, anyị banyere ụgbọ mmiri rute Filipai bịakwute ha na Troas nʼụbọchị nke ise. Anyị nọrọ nʼebe ahụ ụbọchị asaa."},{"book":"Ọrụ Ndị Ozi","chapter":"20","verse":"7","text":"Nʼụbọchị mbụ nʼizu ụka, mgbe anyị zukọrọ ịnyawa achịcha, Pọl gwara ha okwu, ebe ọ na-akwado ịla ma chi bọọ, o kwugidere okwu ruo nʼetiti abalị."},{"book":"Ọrụ Ndị Ozi","chapter":"20","verse":"8","text":"Ọtụtụ oriọna dịkwa nʼime ọnụụlọ ahụ dị nʼụlọ elu ebe anyị zukọrọ."},{"book":"Ọrụ Ndị Ozi","chapter":"20","verse":"9","text":"Otu nwokorobịa a na-akpọ Yutikọs nọdụrụ ala nʼoghereikuku, ọ bụ onye oke ụra bidoro ịtụ dịka Pọl na-ekwu okwu ruo oge dị anya. Mgbe ọ dara nʼoke ụra a, o sitere na nʼụlọ elu nke atọ dapụ, daa nʼala. Mgbe e buliri ya, ọ bụ onye nwụrụ anwụ."},{"book":"Ọrụ Ndị Ozi","chapter":"20","verse":"10","text":"Pọl rituru nʼala selite ya elu jikụọ ya. Ọ sịrị ndị gbakọrọ nʼebe ahụ sị, “Ka obi hapụ ịlọ unu mmiri ọ dị ndụ.”"},{"book":"Ọrụ Ndị Ozi","chapter":"20","verse":"11","text":"Ọ laghachikwara nʼụlọ elu ahụ, mgbe ọ nyawachara achịcha ma riekwa, o kwugidere okwu tutu chi abọọ, ọ hapụrụ ha bilie ije ya."},{"book":"Ọrụ Ndị Ozi","chapter":"20","verse":"12","text":"Ha kulitere nwokorobịa ahụ na ndụ nke mere ka ọṅụ jupụta ha nʼobi. Ọ gbakwara ha ume nke ukwuu."},{"book":"Ọrụ Ndị Ozi","chapter":"20","verse":"13","text":"Anyị onwe anyị gara nʼihu banye nʼụgbọ mmiri chee ihu ịga Asọs. Ebe anyị zubere iburu Pọl nʼụgbọ anyị. O soghị anyị nʼihi na o zubere iji ụkwụ ruo ebe ahụ."},{"book":"Ọrụ Ndị Ozi","chapter":"20","verse":"14","text":"Mgbe o zutere anyị nʼAsọs, anyị buru ya nʼụgbọ gaa Mitilen."},{"book":"Ọrụ Ndị Ozi","chapter":"20","verse":"15","text":"Nʼụbọchị nke ọzọ ya, anyị rutere Kiọs, nʼụbọchị nke so ya, anyị gafere rute Samọs. Ma mgbe otu ụbọchị ọzọ gasịrị, anyị rutere Melitọs."},{"book":"Ọrụ Ndị Ozi","chapter":"20","verse":"16","text":"Nʼoge a, Pọl kpebiri na ọ gaghị akwụsị nʼEfesọs ka ọ ghara itufu oge nʼEshịa, nʼihi na ọ na-eme ngwangwa irute Jerusalem nʼụbọchị mmemme Pentikọọsụ, ma ọ bụrụ ihe ọ pụrụ ime."},{"book":"Ọrụ Ndị Ozi","chapter":"20","verse":"17","text":"Site na Melitọs, ọ zipụrụ ozi ka a kpọọrọ ya ndị okenye chọọchị nke Efesọs ka ha bịa zute ya."},{"book":"Ọrụ Ndị Ozi","chapter":"20","verse":"18","text":"Oge ha bịakwutere ya, ọ gwara ha, “Unu maara nke ọma otu m si nọ nʼetiti unu mgbe niile mụ na unu nọrọ, site nʼụbọchị mbụ ụkwụ m zọkwasịrị nʼala Eshịa tutu ruo ugbu a."},{"book":"Ọrụ Ndị Ozi","chapter":"20","verse":"19","text":"Arụrụ m ọrụ Onyenwe anyị site nʼobi umeala na anya mmiri nʼetiti ntaramahụhụ dị ukwuu, site nʼizu ọjọọ ndị Juu gbara maka m."},{"book":"Ọrụ Ndị Ozi","chapter":"20","verse":"20","text":"Unu hụrụ na m ahapụghị ime ka unu mara ihe ọbụla ga-abara unu uru, mgbe ọbụla m na-akụziri unu ihe nʼụlọ maọbụ nʼihu ọha."},{"book":"Ọrụ Ndị Ozi","chapter":"20","verse":"21","text":"E kwusaala m nye ma ndị Juu ma ndị Griik okwu nchegharị nʼebe Chineke nọ, na okwukwe nʼebe Onyenwe anyị Jisọs nọ."},{"book":"Ọrụ Ndị Ozi","chapter":"20","verse":"22","text":"“Ma otu ọ dị, ana m aga Jerusalem dịka iwu Mmụọ Nsọ nyere m si dị, ma amaghị m ihe ọnọdụ m ga-abụ nʼebe ahụ."},{"book":"Ọrụ Ndị Ozi","chapter":"20","verse":"23","text":"Karịakwa na Mmụọ Nsọ na-agbara m ama nʼebe ọbụla na mkpọrọ na ntaramahụhụ na-eche m nʼebe ahụ."},{"book":"Ọrụ Ndị Ozi","chapter":"20","verse":"24","text":"Ma akpọghị m ndụ m ihe ọbụla. Karịa naanị ka m gbazuo ọsọ m ma jezuokwa ozi ahụ m natara nʼaka Onyenwe anyị Jisọs, nke bụ ịkọwa banyere oziọma nke amara Chineke."},{"book":"Ọrụ Ndị Ozi","chapter":"20","verse":"25","text":"“Ma ugbu a, amaara m na o nweghị onye ọbụla nʼime unu, bụ ndị m jegharịrị nʼetiti ha na-ezisara ihe banyere alaeze a ga-ahụ m anya ọzọ."},{"book":"Ọrụ Ndị Ozi","chapter":"20","verse":"26","text":"Ya mere, ana m agwasị unu ike, taa, na abụ m onye aka ya dị ọcha nʼebe ọbara onye ọbụla nʼime unu dị."},{"book":"Ọrụ Ndị Ozi","chapter":"20","verse":"27","text":"Nʼihi na-esepụghị m aka ikwupụta nzọpụta Chineke nye unu."},{"book":"Ọrụ Ndị Ozi","chapter":"20","verse":"28","text":"Ma ugbu a, kpacharanụ anya! Leziekwanụ onwe unu na igwe atụrụ nke Mmụọ Nsọ mere unu ndị nlekọta anya ya. Ka unu bụrụ ndị ọzụzụ atụrụ nke chọọchị Chineke, bụ nke o ji ọbara ya zụtara onwe ya."},{"book":"Ọrụ Ndị Ozi","chapter":"20","verse":"29","text":"Nʼihi na amaara m na mgbe m lachara, agụ jọgburu onwe ya ga-abata nʼetiti unu nke na-agaghị emere igwe atụrụ ebere."},{"book":"Ọrụ Ndị Ozi","chapter":"20","verse":"30","text":"Ụfọdụ nʼime unu ga-ebili tụgharịa eziokwu ahụ ịhụ ka ha si otu a dọrọ ụfọdụ ndị na-eso ụzọ ahụ nye onwe ha."},{"book":"Ọrụ Ndị Ozi","chapter":"20","verse":"31","text":"Ya mere, na-echenụ nche! Chetakwanụ na nʼime afọ atọ m nọrọ nʼetiti unu, ehihie na abalị, eji m ịkwa akwa na anya mmiri na-adụ unu ọdụ."},{"book":"Ọrụ Ndị Ozi","chapter":"20","verse":"32","text":"“Ugbu a ana m etife unu nʼaka Chineke na nlekọta ya. Ana m etifekwa unu nʼaka okwu amara ya nke pụrụ ịgba okwukwe unu ume na inyekwa unu akụnụba ọ kwadobeere ndị ahụ e doro nsọ."},{"book":"Ọrụ Ndị Ozi","chapter":"20","verse":"33","text":"Ọ dịghị mgbe ọbụla agụụ ịdọtara onwe m ọlaọcha maọbụ ọlaedo maọbụ uwe nke onye ọbụla ji gụọ m."},{"book":"Ọrụ Ndị Ozi","chapter":"20","verse":"34","text":"Ọ bakwaghị uru ịgwa unu na ọ bụ aka m rụpụtara ọrụ gbooro m mkpa niile, na nke gbokwara mkpa ndị ahụ mụ na ha so."},{"book":"Ọrụ Ndị Ozi","chapter":"20","verse":"35","text":"Nʼihe niile, abụkwa m ihe ilere anya nye unu banyere inyere ndị ogbenye aka, site nʼịrụ ọrụ nʼụzọ dị otu a, na-echetara m okwu nke Onyenwe anyị Jisọs kwuru sị, ‘Ngọzị karịrị dị nʼinye enye karịa ịnara anara.’ ”"},{"book":"Ọrụ Ndị Ozi","chapter":"20","verse":"36","text":"Mgbe o kwusiri okwu ndị a, o soro ha niile gbuo ikpere nʼala kpekwa ekpere."},{"book":"Ọrụ Ndị Ozi","chapter":"20","verse":"37","text":"Ha bere akwa nke ukwuu, makụọ Pọl, sutukwa ya ọnụ."},{"book":"Ọrụ Ndị Ozi","chapter":"20","verse":"38","text":"O wutere ha karịa na o kwuru na ha agaghị ahụ ya anya ọzọ. Emesịa, ha duru ya ruo ebe ọ banyere ụgbọ mmiri."}]}