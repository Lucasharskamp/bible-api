{"data":[{"book":"2 Makoronike","chapter":"28","verse":"1","text":"Ahazi aiva namakore makumi maviri paakava mambo, uye akatonga muJerusarema kwamakore gumi namatanhatu. Haana kufanana naDhavhidhi baba vake, haana kuita zvakanaka pamberi paJehovha."},{"book":"2 Makoronike","chapter":"28","verse":"2","text":"Akafamba nomunzira dzamadzimambo eIsraeri akagadzirawo zvifananidzo zvokunamatisa vaBhaari."},{"book":"2 Makoronike","chapter":"28","verse":"3","text":"Akapisa zvipiriso zvinopiswa mumupata weBheni Hinomi akabayira vanakomana vake mumoto, achitevedzera nzira dzinonyangadza dzendudzi dzakanga dzadzingwa naJehovha pamberi pavaIsraeri."},{"book":"2 Makoronike","chapter":"28","verse":"4","text":"Akapa zvibayiro uye akapisira zvinonhuhwira panzvimbo dzakakwirira, pamusoro pezvikomo napasi pomuti wose wakapfumvutira."},{"book":"2 Makoronike","chapter":"28","verse":"5","text":"Naizvozvo Jehovha Mwari wake akamuisa mumaoko amambo weAramu. VaAramu vakamukunda uye vakatora vanhu vake vazhinji senhapwa vakauya navo kuDhamasiko."},{"book":"2 Makoronike","chapter":"28","verse":"6","text":"Pazuva rimwe chete, Peka mwanakomana waRemaria akauraya varwi zviuru zana namakumi maviri muJudha, nokuti Judha yakanga yarasa Jehovha, Mwari wamadzibaba avo."},{"book":"2 Makoronike","chapter":"28","verse":"7","text":"Zikiri murwi wokuEfuremu, akauraya Maaseya mwanakomana wamambo, Azirikami mutariri mukuru womuzinda naErikana, mutevedzeri wamambo."},{"book":"2 Makoronike","chapter":"28","verse":"8","text":"VaIsraeri vakatapa kubva kuhama dzavo vakadzi navanakomana navanasikana zviuru mazana maviri. Vakapambawo zvinhu zvakawanda, zvavakatakura vakadzokera nazvo kuSamaria."},{"book":"2 Makoronike","chapter":"28","verse":"9","text":"Asi muprofita waJehovha ainzi Odhedhi akanga aripo, uye akabuda kundosangana nehondo payakadzoka kubva kuSamaria. Akati kwavari, “Nokuti Jehovha, Mwari wamadzibaba enyu akanga atsamwira Judha, akavaisa muruoko rwenyu. Asi mavauraya nehasha dzinosvika kudenga."},{"book":"2 Makoronike","chapter":"28","verse":"10","text":"Uye zvino mava kuda kuita varume navakadzi veJudha neJerusarema nhapwa dzenyu. Asi imiwo hamuna here mhosva dzezvivi zvamakaitira Jehovha Mwari wenyu?"},{"book":"2 Makoronike","chapter":"28","verse":"11","text":"Zvino chiteererai kwandiri! Dzorerai kwakare hama dzenyu dzamatora savasungwa, nokuti kutsamwa kwaMwari kunotyisa kuri pamusoro penyu.”"},{"book":"2 Makoronike","chapter":"28","verse":"12","text":"Ipapo vamwe vatungamiri vemuEfuremu vaiti Azaria, mwanakomana waJehohanani, Bherekia mwanakomana waMeshiremoti, Jehizikia mwanakomana waSharumi naAmasa mwanakomana waHadhirai, vakandotongesa avo vakanga vachisvika vachibva kuhondo."},{"book":"2 Makoronike","chapter":"28","verse":"13","text":"Vakati, “Hamufaniri kuuyisa vasungwa ivavo kuno kuti tirege kuva nemhosva pamberi paJehovha. Munoda kuwedzera here pamusoro pechivi chedu nemhosva yedu? Nokuti mhosva yedu yatokura kare, uye kutsamwa kwake kunotyisa kwava pamusoro peIsraeri.”"},{"book":"2 Makoronike","chapter":"28","verse":"14","text":"Saka varwi vakasiya vasungwa nezvose zvavakanga vapamba pamberi pavakuru neungano yose."},{"book":"2 Makoronike","chapter":"28","verse":"15","text":"Varume varehwa namazita avo vakatora vasungwa uye kubva pane zvavakanga vapamba vakapfekedza vakanga vakashama. Vakavapa nguo neshangu, zvokudya nezvokunwa, uye namafuta okuporesa. Avo vose vakanga vasina simba vakavakwidza pambongoro. Saizvozvo vakavadzorera kunyika yavo kuJeriko, muGuta reMichindwe uye vakadzokera kuSamaria."},{"book":"2 Makoronike","chapter":"28","verse":"16","text":"Panguva iyoyo mambo Ahazi akatsvaka rubatsiro kubva kuna mambo weAsiria."},{"book":"2 Makoronike","chapter":"28","verse":"17","text":"VaEdhomu vakanga vauyazve vakarwisa Judha uye vakaenda navasungwa."},{"book":"2 Makoronike","chapter":"28","verse":"18","text":"Panguva imwe cheteyo vaFiristia vakanga vapamba maguta omujinga mezvikomo nomuNegevhi yeJudha. Vakatora uye vakagara muBheti Shemeshi, Aijaroni neGedheroti pamwe chete neSoko, Timina neGimizo nemisha yawo yose yakaapoteredza."},{"book":"2 Makoronike","chapter":"28","verse":"19","text":"Jehovha akaninipisa Judha nokuda kwaAhazi mambo weIsraeri, nokuti akanga akurudzira zvakaipa muJudha uye akanga anyanya kusatendeka kuna Jehovha."},{"book":"2 Makoronike","chapter":"28","verse":"20","text":"Tigirati-Pireseri mambo weAsiria akauya kwaari, asi akamupa matambudziko pano kuti amubatsire."},{"book":"2 Makoronike","chapter":"28","verse":"21","text":"Ahazi akatora zvimwe zvezvinhu zvaiva mutemberi yaJehovha, uye kubva mumuzinda wamambo nokumachinda amambo, akazvipa kuna mambo weAsiria, asi izvi hazvina kumubatsira."},{"book":"2 Makoronike","chapter":"28","verse":"22","text":"Munguva yake yokutambudzika mambo Ahazi akatonyanya kusatendeka kuna Jehovha."},{"book":"2 Makoronike","chapter":"28","verse":"23","text":"Akapa zvibayiro kuna vamwari veDhamasiko vakanga vamukunda; nokuti akafunga akati, “Sezvo vamwari vemadzimambo eAramu vakavabatsira ini ndichapa zvibayiro kwavari kuti vangondibatsira.” Asi ndivo vakava kuwa kwake nokweIsraeri yose."},{"book":"2 Makoronike","chapter":"28","verse":"24","text":"Ahazi akaunganidza midziyo yose yomutemberi akaitakura akaenda nayo. Akapfiga masuo etemberi yaJehovha akagadzira aritari pamakona ose emigwagwa yeJerusarema."},{"book":"2 Makoronike","chapter":"28","verse":"25","text":"Muguta rimwe nerimwe reJudha akavaka nzvimbo dzakakwirira kuti agopisira zvipiriso kuna vamwe vamwari uye zvikamutsa kutsamwa kwaJehovha, Mwari wamadzibaba ake."},{"book":"2 Makoronike","chapter":"28","verse":"26","text":"Zvimwe zvaakaita pamazuva okutonga kwake nenzira dzake dzose kubva pakutanga kusvikira pakupedzisira zvakanyorwa mubhuku ramadzimambo eJudha neIsraeri."},{"book":"2 Makoronike","chapter":"28","verse":"27","text":"Ahazi akazorora namadzibaba ake akavigwa muguta reJerusarema, asi haana kuradzikwa mumakuva amadzimambo eIsraeri. Uye Hezekia mwanakomana wake akamutevera paumambo."}]}