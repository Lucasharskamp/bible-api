{"data":[{"book":"Luka","chapter":"18","verse":"1","text":"Bhai a Yeshu gubhatagulile lutango lwa kuti, inaapinjikwa kwaajuga a Nnungu mobha gowe, gwangali kuwa ntima."},{"book":"Luka","chapter":"18","verse":"2","text":"Gubhashite, “Nshilambo shimo bhashinkupagwa bhaukumula bhamo bhakaajogopaga a Nnungu na wala kujali bhandu."},{"book":"Luka","chapter":"18","verse":"3","text":"Na nshilambo shosho, bhashinkupagwa bhakongwe bhamo bhashitenga bhatendaga kwaajendela bhene bhaukumula bhala bhalinkuti, ‘Nng'ukumule mbate aki jangu kuka mmagongo nnjangu.’"},{"book":"Luka","chapter":"18","verse":"4","text":"Gakupitaga mobha gamagwinji bhaukumula bhala bhalikana, ikabheje, kungai gubhailugulile bhayene. ‘Nkali ngakwaajogopa a Nnungu na wala ngajali bhandu,"},{"book":"Luka","chapter":"18","verse":"5","text":"ikabheje pabha abha bhashitengabha bhanangoya ukomu, shinaukumulile bhapate aki jabho, bhanapunde kwiya ndotoya!’ ”"},{"book":"Luka","chapter":"18","verse":"6","text":"Bhai Bhakulungwa a Yeshu gubhashite, “Mpilikananje shibhashite bheleketa bhene bhaukumula bhangali bha mmbone bhala."},{"book":"Luka","chapter":"18","verse":"7","text":"Bhuli, a Nnungu bhakaatendelanga aki bhaagulwenje na bhayene, bhakwaagutilanga shilo na mui? Bhuli shibhakabhe kwaajangutilanga?"},{"book":"Luka","chapter":"18","verse":"8","text":"Ngunakunnugulilanga shibhaajangutilanje shangupe. Ikabheje, bhuli pa shilambolyo shipabhe na ngulupai mobha gashaishe Mwana juka Mundu?”"},{"book":"Luka","chapter":"18","verse":"9","text":"A Yeshu gubhaatanjilenje aluno lutango luno, bhene bhaibhonangaga kuti bhakwetenje aki, nikwaanyegayanga bhananji bhowe."},{"book":"Luka","chapter":"18","verse":"10","text":"“Bhandunji bhabhili bhashinkujombokanga kwenda kwaajuga a Nnungu Kuliekalu, jumo paaliji Mpalishayo, na juna nkamula koli.”"},{"book":"Luka","chapter":"18","verse":"11","text":"“Mpalishayo jula gwajimi, nikwaajuga a Nnungu shamuntima nnei, ‘Mmwe a Nnungu ngunakuntendela eja pabha nne nngabha malinga bhananji, bhadokanga na bhalambilanga eu bha labhalabha. Ngunakuntendela eja pabha nne nngabha malinga aju nkamula koliju."},{"book":"Luka","chapter":"18","verse":"12","text":"Ngunatabha pabhili kwa juma jimo, ngunashoya mbepei ya lipungu lya kumi lya indu yangu yowe ingupata.’ ”"},{"book":"Luka","chapter":"18","verse":"13","text":"“Ikabheje nkamula koli jula, ali ajimi kwataliya alijogopa nkali kujinula meyo gakwe kunnungu, ikabhe alikwiikoma pantima kwa kwibhonela shiya, gwashite, ‘Mmwe a Nnungu mmonele shiya nne ngwete yambi.’"},{"book":"Luka","chapter":"18","verse":"14","text":"Ngunakummalanjilanga, Nkamula koli jula pabhujile kunngwakwe ali abhalanganishiywe aki na a Nnungu kupunda Palishayo jula. Pabha jojowe akwiikweya shaatuluywe, na jojowe akwiituluya shaakweywe.”"},{"book":"Luka","chapter":"18","verse":"15","text":"Bhandunji gubhaapeleshelenje a Yeshu bhana bhashoko nkupinga bhaabhishilanje makono na bhaajujilanje mboka. Bhaajiganywa bhabho bhakaabhonanjeje, gubhaakalipilenje."},{"book":"Luka","chapter":"18","verse":"16","text":"Ikabheje a Yeshu gubhaashemilenje bhalinkuti, “Mwaalekanje bhana bhashoko bhanyiilanje, wala nnaaibhililanje, pabha Upalume gwa a Nnungu ni gwa bhandunji malinga bhanganyabha."},{"book":"Luka","chapter":"18","verse":"17","text":"Kweli ngunakummalanjilanga, mundu jojowe akauposhele Upalume gwa a Nnungu malinga mwana jwanshoko, akajinjila Muupalumemo.”"},{"book":"Luka","chapter":"18","verse":"18","text":"Akalongolele bhamo bha Shiyaudi bhashinkwabhuya a Yeshu, “Mmajiganya mmambone, ndende bhuli mbate gumi gwa pitipiti?”"},{"book":"Luka","chapter":"18","verse":"19","text":"A Yeshu gubhaajangwile, “Pakuti nnaanjema najwa mmbone? Jwakwa ali jwa mmbone ikabhe a Nnungu jikape."},{"book":"Luka","chapter":"18","verse":"20","text":"Gwimanyi shalia. ‘Unalabhelabhe, unabhulaje, unajibhe, unakong'ondele ya unami na gwaaishimie ainago na akwenu.’ ”"},{"book":"Luka","chapter":"18","verse":"21","text":"Nshanda jula gwabhalugulile, “Gene gowego nigakamwile tandubhila kuuungwendo gwangu.”"},{"book":"Luka","chapter":"18","verse":"22","text":"A Yeshu bhakapilikaneje genego, gubhammalanjile, “Ushitubhilwa shindu shimo, ukaushe indu yako yowe yuukwete, na mmbiyayo gwaagabhilanje bhalaga, na ugwe shiukole shibhiko shako kunnungu, kungai ujie kuungagule.”"},{"book":"Luka","chapter":"18","verse":"23","text":"Ikabheje mundu jula akapilikaneje genego, gwainginishe kwa kaje, pabha ashinkukola mali gamagwinji."},{"book":"Luka","chapter":"18","verse":"24","text":"A Yeshu gubhannolile gubhashite, “Shiibhe ukomu kuka tajili kujinjila Muupalume gwa a Nnungu!"},{"book":"Luka","chapter":"18","verse":"25","text":"Kweli, shiikomboleshe ngamia kupeleta palilanga lya ingano, kupunda tajili kujinjila Muupalume gwa a Nnungu.”"},{"book":"Luka","chapter":"18","verse":"26","text":"Bhandunji bhala bhakapilikananjeje genego, gubhaabhushiyenje, “Bhai igala gani shakombole tapulwa?”"},{"book":"Luka","chapter":"18","verse":"27","text":"A Yeshu gubhajangwile, “Gakaakomboleka na bhandunji, kwa a Nnungu ganakomboleka.”"},{"book":"Luka","chapter":"18","verse":"28","text":"A Petili gubhashite “Nnole uwe tushileka indu yetu yowe itukwete nikunkagula!”"},{"book":"Luka","chapter":"18","verse":"29","text":"A Yeshu gubhaalugulilenje, “Kweli ngunakummalanjilanga, mundu jojowe aleshile nyumba eu akagwe eu akulugwe eu bhankwetenje eu bhana kwa ligongo lya Upalume gwa a Nnungu,"},{"book":"Luka","chapter":"18","verse":"30","text":"Shaposhele yaigwinji kwa kaje agano mobha gano, na gumi gwa pitipiti mobha gakwiyago.”"},{"book":"Luka","chapter":"18","verse":"31","text":"A Yeshu gubhaatolilenje likumi limo na bhabhili bhala kunyenje, nigubhaabhalanjilenje, “Mpilikananje! Tunajomboka kuloya ku Yelushalemu, kweneko gowe gajandikwe na ashinkulondola gaka Mwana juka Mundu shigatimilile."},{"book":"Luka","chapter":"18","verse":"32","text":"Pabha shakamuywe kubhandu bha ilambo ina, na bhene bhanganyabho shibhampetekuyanje, shibhantukananje na kunng'unila mata."},{"book":"Luka","chapter":"18","verse":"33","text":"Shibhankomanje na mishapilo nikummulaga, ikabheje lyubha lya tatu shayushe.”"},{"book":"Luka","chapter":"18","verse":"34","text":"Ikabheje bhaajiganywa bhabho bhangagamanyanga gene malobhego, pabha bhashinkuiywanga malombolelo gakwe, kwa nneyo bhangagamanyanga gubhabheleketaga."},{"book":"Luka","chapter":"18","verse":"35","text":"A Yeshu bhakabhandishileje ku Yeliko, mundu jumo nangalole nkujuga ashinkupagwa nnyenje mpanda alijuga."},{"book":"Luka","chapter":"18","verse":"36","text":"Akapilikaneje lugwinjili lwa bhandu lulipita gwabhushiye, “Shipali nndi?”"},{"book":"Luka","chapter":"18","verse":"37","text":"Gubhammalanjilenje, “A Yeshu Bhanashaleti bhanapita.”"},{"book":"Luka","chapter":"18","verse":"38","text":"Jwalakwe gwakweshiye lilobhe alinkuti, “A Yeshu, bhanabhabho a Daudi, mmonele shiya!”"},{"book":"Luka","chapter":"18","verse":"39","text":"Bhandunji bhalongolelenje bhala gubhankalipilenje nkupinga apumule, ikabheje jwalakwe gwapundile kweya lilobhe, “A Yeshu bhanabhabho a Daudi mmonele shiya!”"},{"book":"Luka","chapter":"18","verse":"40","text":"A Yeshu gubhajimi, gubhatumile bhannjiyenabhonji pubhaliji pala. Nangalole jula akabhandishileje, a Yeshu gubhammushiye,"},{"book":"Luka","chapter":"18","verse":"41","text":"“Upinga nikutendele nndi?” Gwashite, “Mmakulungwa, ngunapinga nole.”"},{"book":"Luka","chapter":"18","verse":"42","text":"A Yeshu gubhannugulile, “Bhai lola! Ngulupai jako jikulamiye.”"},{"book":"Luka","chapter":"18","verse":"43","text":"Na shangupe nangalole jula gwakombwele kulola, gwabhakagwile a Yeshu alipita kwaakuya a Nnungu. Bhandunji bhowe bhakagabhonanjeje genego gubhainiyenje a Nnungu."}]}