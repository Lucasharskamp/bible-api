{"data":[{"book":"Mateo","chapter":"27","verse":"1","text":"Mangwanani-ngwanani vaprista vose vakuru navakuru vavanhu vakabvumirana kuti Jesu aurayiwe."},{"book":"Mateo","chapter":"27","verse":"2","text":"Vakamusunga, vakaenda naye vakandomuisa kuna Pirato uyo aiva mubati."},{"book":"Mateo","chapter":"27","verse":"3","text":"Judhasi uya akanga amupandukira akati aona kuti Jesu atongerwa rufu, akazvidemba kwazvo ndokubva adzosera makumi matatu esirivha aya kuvaprista vakuru navakuru."},{"book":"Mateo","chapter":"27","verse":"4","text":"Akasvikoti, “Ndatadza, nokuti ndapandukira ropa risina mhosva.”"},{"book":"Mateo","chapter":"27","verse":"5","text":"Saka Judhasi akakanda mari iya mutemberi akabva akaenda akandozvisungirira."},{"book":"Mateo","chapter":"27","verse":"6","text":"Vaprista vakuru vakanhonga mari iya vakati, “Hazvitenderwi nomurayiro kuti tiise mari iyi mudura remari, sezvo iri mari yeropa.”"},{"book":"Mateo","chapter":"27","verse":"7","text":"Saka vakazotenderana kuti vaishandise kutenga munda womuumbi wehari kuti ugova nzvimbo yokuviga vatorwa."},{"book":"Mateo","chapter":"27","verse":"8","text":"Naizvozvo wakanzi Munda Weropa kusvikira zuva ranhasi."},{"book":"Mateo","chapter":"27","verse":"9","text":"Ipapo zvakabva zvazadziswa zvakataurwa nomuprofita Jeremia zvinoti, “Vakatora makumi matatu esirivha, mutengo waakatengeswa nawo navanhu veIsraeri,"},{"book":"Mateo","chapter":"27","verse":"10","text":"uye vakaashandisa kutenga nawo munda womuumbi wehari, sokurayirwa kwandakaitwa naIshe.”"},{"book":"Mateo","chapter":"27","verse":"11","text":"Panguva iyoyo Jesu akamira pamberi pomubati, uye mubati akamubvunza achiti, “Ndiwe mambo wavaJudha here?”"},{"book":"Mateo","chapter":"27","verse":"12","text":"Paakapomerwa navaprista vakuru navakuru vavanhu, haana chaakapindura."},{"book":"Mateo","chapter":"27","verse":"13","text":"Ipapo Pirato akamubvunza achiti, “Iwe haunzwi here uchapupu hwezvavari kukupomera izvi?”"},{"book":"Mateo","chapter":"27","verse":"14","text":"Asi, Jesu akaramba anyerere, akasapindura kunyange chimwe zvacho, mubati akashamiswa kwazvo."},{"book":"Mateo","chapter":"27","verse":"15","text":"Zvino yaiva tsika yomubati pamutambo kusunungura musungwa mumwe chete anenge asarudzwa navanhu vazhinji."},{"book":"Mateo","chapter":"27","verse":"16","text":"Panguva iyoyo vaiva nomusungwa ainge anetsa kwazvo ainzi Bharabhasi."},{"book":"Mateo","chapter":"27","verse":"17","text":"Saka vanhu vazhinji vakati vaungana, Pirato akavabvunza akati, “Ndoupi wamunoda kuti ndikusunungurirei: Bharabhasi kana kuti Jesu anonzi Kristu?”"},{"book":"Mateo","chapter":"27","verse":"18","text":"Nokuti aiziva kuti vakanga vamuisa kwaari nokuda kwegodo."},{"book":"Mateo","chapter":"27","verse":"19","text":"Pirato akati agere pachigaro chokutonga mukadzi wake akamutumira shoko iri rokuti: “Usawana chaunoita nomurume uyo asina mhosva, nokuti hope dzandarota nezvake usiku hwanhasi dzanditambudza kwazvo.”"},{"book":"Mateo","chapter":"27","verse":"20","text":"Asi vaprista vakuru navakuru vavanhu vakakurudzira vanhu vazhinji kuti vakumbire Bharabhasi uye kuti Jesu aurayiwe."},{"book":"Mateo","chapter":"27","verse":"21","text":"Mubati akabvunza akati, “Ndoupi pavaviri ava wamunoda kuti ndikusunungurirei?”"},{"book":"Mateo","chapter":"27","verse":"22","text":"Pirato akabvunza akati, “Zvino ndichaiteiko naJesu anonzi Kristu?” Vakapindura vakati, “Ngaarovererwe pamuchinjikwa!”"},{"book":"Mateo","chapter":"27","verse":"23","text":"Pirato akabvunzazve achiti, “Nemhaka yei? Mhosva yake ndeyei?”"},{"book":"Mateo","chapter":"27","verse":"24","text":"Pirato akati aona kuti hapana kwaaisvika, asi kuti bope rakanga rotanga, akatora mvura akashamba maoko ake pamberi pavanhu akati, “Handina mhosva yeropa romunhu uyu. Zvionerei.”"},{"book":"Mateo","chapter":"27","verse":"25","text":"Vanhu vose vakapindura vachiti, “Ropa rake ngarive pamusoro pedu napamusoro pevana vedu.”"},{"book":"Mateo","chapter":"27","verse":"26","text":"Ipapo akavasunungurira Bharabhasi, asi akaita kuti Jesu arohwe, uye akamupa kwavari kuti arovererwe pamuchinjikwa."},{"book":"Mateo","chapter":"27","verse":"27","text":"Ipapo varwi vomubati vakatora Jesu vakaenda naye mumuzinda womubati uye vakaunganidza hondo yose paari."},{"book":"Mateo","chapter":"27","verse":"28","text":"Vakamubvisa nguo dzake vakamupfekedza nguo tsvuku."},{"book":"Mateo","chapter":"27","verse":"29","text":"Vakaruka korona yeminzwa vakaiisa pamusoro wake. Vakamubatisa mudonzvo muruoko rwake rworudyi vakapfugama pamberi pake uye vakamuseka vachiti, “Kwaziwai, Mambo wavaJudha!”"},{"book":"Mateo","chapter":"27","verse":"30","text":"Vakamusvipira mate vakamutorera tsvimbo iya uye vakamurova nayo mumusoro kakawanda."},{"book":"Mateo","chapter":"27","verse":"31","text":"Shure kwokumuseka, vakamupfekedza nguo dzake chaidzo ndokuenda naye kundomuroverera pamuchinjikwa."},{"book":"Mateo","chapter":"27","verse":"32","text":"Vakati vobuda, vakasangana nomurume aibva kuSairini ainzi Simoni, uye vakamumanikidza kuti atakure muchinjikwa."},{"book":"Mateo","chapter":"27","verse":"33","text":"Vakasvika panzvimbo inonzi Gorogota, (zvinoreva kuti Nzvimbo yeDehenya)."},{"book":"Mateo","chapter":"27","verse":"34","text":"Ipapo vakapa Jesu waini yakasanganiswa nenduru, kuti anwe, asi akati airavira akaramba kuinwa."},{"book":"Mateo","chapter":"27","verse":"35","text":"Vakati vamuroverera pamuchinjikwa, vakagovana nguo dzake vachiita zvokukanda mijenya."},{"book":"Mateo","chapter":"27","verse":"36","text":"Uye vakagara pasi, vakamurinda."},{"book":"Mateo","chapter":"27","verse":"37","text":"Pamusoro pake vakaisa rugwaro rwemhosva yake rwaiti: “uyu ndijesu, mambo wavajudha.”"},{"book":"Mateo","chapter":"27","verse":"38","text":"Makororo maviri akarovererwawo pamwe chete naye, mumwe kurudyi mumwe kuruboshwe."},{"book":"Mateo","chapter":"27","verse":"39","text":"Vaya vaipfuura napo, vakamutuka vachidzungudza misoro yavo"},{"book":"Mateo","chapter":"27","verse":"40","text":"uye vachiti, “Iwe uri kuzoputsa temberi uchizoivakazve mumazuva matatu, chizviponesa! Buruka pamuchinjikwa kana uri Mwanakomana waMwari!”"},{"book":"Mateo","chapter":"27","verse":"41","text":"Nenzira imwe cheteyo, vaprista vakuru, navadzidzisi vomurayiro navakuru vakamuseka vachiti,"},{"book":"Mateo","chapter":"27","verse":"42","text":"“Akaponesa vamwe, asi haagoni kuzviponesa! Ndiye Mambo weIsraeri! Ngaaburuke zvino pamuchinjikwa tigotenda kwaari."},{"book":"Mateo","chapter":"27","verse":"43","text":"Anovimba naMwari saka ngaachimununura iye zvino kana achimuda, nokuti akati, ‘Ndiri Mwanakomana waMwari.’ ”"},{"book":"Mateo","chapter":"27","verse":"44","text":"Nenzira imwe cheteyo makororo akanga arovererwa pamwe chete naye akamutukawo."},{"book":"Mateo","chapter":"27","verse":"45","text":"Kubva panguva yechitanhatu kusvika panguva yepfumbamwe rima rakavapo panyika yose."},{"book":"Mateo","chapter":"27","verse":"46","text":"Nenguva inenge yepfumbamwe, Jesu akadanidzira nenzwi guru achiti, “Eroi, Eroi, rama sabhakitani?” zvichireva kuti, “Mwari wangu! Mwari wangu, mandisiyireiko?”"},{"book":"Mateo","chapter":"27","verse":"47","text":"Vamwe vakanga vamirepo vakati vanzwa izvozvo, vakati, “Ari kudana Eria.”"},{"book":"Mateo","chapter":"27","verse":"48","text":"Pakarepo mumwe wavo akamhanya akatora chipanje. Akachizadza newaini yevhiniga ndokuchiisa pachimuti, achibva apa Jesu kuti anwe."},{"book":"Mateo","chapter":"27","verse":"49","text":"Vamwe vakati, “Zvino musiyei ari oga. Regai tione kana Eria achiuya kuzomuponesa.”"},{"book":"Mateo","chapter":"27","verse":"50","text":"Uye Jesu akati adanidzira nenzwi guru, akabudisa mweya wake."},{"book":"Mateo","chapter":"27","verse":"51","text":"Panguva iyoyo chidzitiro chomutemberi chakabvaruka napakati kubva kumusoro kusvika pasi. Nyika yakadengenyeka, uye mabwe akatsemuka."},{"book":"Mateo","chapter":"27","verse":"52","text":"Makuva akazaruka, mitumbi yavatsvene vazhinji vakanga vakafa ikamutswa kuupenyu."},{"book":"Mateo","chapter":"27","verse":"53","text":"Vakabuda mumakuva, uye shure kwokumuka kwaJesu vakapinda muguta dzvene uye vakaonekwa navanhu vazhinji."},{"book":"Mateo","chapter":"27","verse":"54","text":"Mukuru wezana navaya vaakanga anavo vakarinda Jesu, pavakaona kudengenyeka kwenyika nezvose zvakanga zvaitika, vakatya kwazvo, uye vakati, “Zvechokwadi, anga ari Mwanakomana waMwari!”"},{"book":"Mateo","chapter":"27","verse":"55","text":"Vakadzi vazhinji vakanga varipo, vachitarira vari kure. Vakanga vatevera Jesu kubva kuGarirea kuti vamuriritire pane zvaaida."},{"book":"Mateo","chapter":"27","verse":"56","text":"Pakati pavo paiva naMaria Magadharena, Maria mai vaJakobho naJosefa, namai vavanakomana vaZebhedhi."},{"book":"Mateo","chapter":"27","verse":"57","text":"Kwakati kwovira, kwakauya mumwe murume mupfumi aibva kuArimatea, ainzi Josefa, akanga avawo mudzidzi waJesu."},{"book":"Mateo","chapter":"27","verse":"58","text":"Akaenda kuna Pirato akandokumbira mutumbi waJesu, uye Pirato akarayira kuti aupiwe."},{"book":"Mateo","chapter":"27","verse":"59","text":"Josefa akatora mutumbi akauputira nomucheka wakachena,"},{"book":"Mateo","chapter":"27","verse":"60","text":"akauisa muguva rake idzva raakanga achera padombo. Akakungurutsira ibwe guru pamuromo weguva ndokubva aenda."},{"book":"Mateo","chapter":"27","verse":"61","text":"Maria Magadharena nomumwe Maria vakanga varipo vagere pakatarisana neguva."},{"book":"Mateo","chapter":"27","verse":"62","text":"Mangwana acho, iro rakatevera Zuva roKugadzirira, vaprista vakuru navaFarisi vakaenda kuna Pirato."},{"book":"Mateo","chapter":"27","verse":"63","text":"Vakasvikoti, “Ishe, tinorangarira kuti achiri mupenyu, munyengeri uya akati, ‘Mushure mamazuva matatu, ndichamukazve.’"},{"book":"Mateo","chapter":"27","verse":"64","text":"Saka rayirai kuti guva rake richengetedzwe kwazvo kusvika pazuva retatu. Zvimwe vadzidzi vake vangauye vakaba mutumbi wake vakaudza vanhu kuti akamutswa kubva kuvakafa. Kunyengera kwokupedzisira uku kuchaipa kukunda kwokutanga.”"},{"book":"Mateo","chapter":"27","verse":"65","text":"Pirato akapindura akati, “Torai, varindi. Endai, mundochengetedza guva iroro semaziviro enyu.”"},{"book":"Mateo","chapter":"27","verse":"66","text":"Saka vakaenda vakandoita kuti richengetedzwe nokuisa chisimbiso pabwe, uye nokuisa varindi."}]}