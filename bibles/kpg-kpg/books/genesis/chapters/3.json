{"data":[{"book":"Genesis","chapter":"3","verse":"1","text":"Di gihaa la go di manu dela koia e kabemee i nia manu lodo geinga ala ne hai go Yihowah God. Di gihaa ga heeu gi di ahina, “Ma e donu bolo God gu helekai adu gi di goe bolo goe gi hudee geina nia huwa o tei laagau i nia laagau ala i lodo di hadagee?”3.1 Hagagida 12.9; 20.2"},{"book":"Genesis","chapter":"3","verse":"2","text":"Di ahina ga helekai, “Gimaua e mee hua di gai nia huwa o nia laagau huogodoo ala i lodo di hadagee,"},{"book":"Genesis","chapter":"3","verse":"3","text":"dela hua go di laagau dela e duu i tungaalodo di hadagee. God gu helekai mai gi gimaua bolo gi hudee geina nia huwa o di laagau deelaa, ge hudee bili ginai. Gimaua gaa gai be gaa bili gi di maa, gei gimaua gaa mmade.”"},{"book":"Genesis","chapter":"3","verse":"4","text":"Gei di gihaa ga helekai, “Deenaa la hagalee donu, goolua hagalee mmade."},{"book":"Genesis","chapter":"3","verse":"5","text":"God ne helekai beenaa, idimaa, Mee e iloo Ia bolo goolua ma gaa gai di maa, gei goolua gaa hai be God, ga iloo nia mee ala e humalia mono mee ala e huaidu.”"},{"book":"Genesis","chapter":"3","verse":"6","text":"Gei di ahina ga gidee ia bolo di laagau deelaa le e madamada ge e humalia huoloo ono huwa, bolo gaa hai ia gi kabemee, gei mee gaa hagi ana huwa laagau dulii gaa gai. Gei mee gaa wanga ana mee gi dono lodo, gaa gai go mee labelaa."},{"book":"Genesis","chapter":"3","verse":"7","text":"Di madagoaa hua meemaa ala ne gai di huwa o di laagau deelaa, gei meemaa gu limalima gu iloo nia mee, gei gu iloo labelaa bolo ginaua deai nau goloo i nau gili ai, gei meemaa gaa dui nau lau laagau o di laagau ‘fig’ gaa gahu ginaua."},{"book":"Genesis","chapter":"3","verse":"8","text":"Di hiahi hua deelaa, gei meemaa ga longono ginaua Yihowah God dela e haele i lodo di hadagee, gei meemaa gaa pala hagammuni i Mee i nia malu o nia laagau."},{"book":"Genesis","chapter":"3","verse":"9","text":"Gei Yihowah God gaa wolo ga gahi mai taane boloo, “Goe i hee?”"},{"book":"Genesis","chapter":"3","verse":"10","text":"Gei mee ga helekai, “Au gu longono eau Goe i lodo di hadagee, gei au gu madagu gaa bala hagammuni i di Goe, i di au gu deai ogu goloo i dogu gili ai.”"},{"book":"Genesis","chapter":"3","verse":"11","text":"God ga heeu, “Ma koai dela ne hagi adu gi di goe bolo goe deai o goloo i doo gili ai? Goe guu gai di huwa laagau dela ne helekai iei Au adu gi di goe bolo gi hudee geina?”"},{"book":"Genesis","chapter":"3","verse":"12","text":"Taane ga helekai, “Ma go di ahina dela ne dugu Kooe i dogu baahi dela ne gaamai gi di au di huwa laagau deelaa, gei au gaa gai di maa.”"},{"book":"Genesis","chapter":"3","verse":"13","text":"Gei Yihowah God ga heeu gi di ahina, “Goe ne aha dela ne hai di mee deenei?”"},{"book":"Genesis","chapter":"3","verse":"14","text":"Gei Yihowah God ga helekai gi di gihaa, “Goe ga hagaduadua i di gili di mee deenei. Ma kooe hua modogooe i lodo nia manu dolodolo huogodoo dela e hagahuaidu. Tugi dolomeenei gaa hana, goe ga dolodolo i do dinae, goe e gai au dogolia gelegele i di waalooloo o do mouli."},{"book":"Genesis","chapter":"3","verse":"15","text":"Au gaa hai goolua mo di ahina gi hudiwou i gulu mehanga. Di hagadili o maa mo do hagadili e hudiwou i nadau mehanga i nia madagoaa huogodoo. Di hagadili o maa ga dagadagahi do libogo, gei goe ga gadigadi di muliwae o maa.”3.15 Hagagida 12.17"},{"book":"Genesis","chapter":"3","verse":"16","text":"Gei Mee ga helekai gi di ahina, “Au ga haga uda do hagaduadua la gi nonua i do madagoaa ma ga hai dama, gei di mmae o do haanau la ga damana. Goe ga hiihai gi doo lodo hua igolo, gei goe gaa dagi go mee.”"},{"book":"Genesis","chapter":"3","verse":"17","text":"Gei Mee ga helekai gi taane, “Goe dela ne hagalongo gi doo lodo, gaa gai di huwa laagau dela ne helekai iei Au adu gi di goe bolo goe gi hudee geina. Idimaa goe dela ne hai di mee deenei, malaa, di gelegele la gu haga halauwa, gei goe e hai loo gi ngalua hagamahi gi nia gelegele gii hai ana meegai gi dohu adu gi di goe i di waalooloo do mouli."},{"book":"Genesis","chapter":"3","verse":"18","text":"Nia gelegele gaa hai ana geinga tomo mono laagau duduia, gei goe gaa gai au huwa laagau lodo geinga.3.18 Hebrews 6.8"},{"book":"Genesis","chapter":"3","verse":"19","text":"Goe e hai loo gi hagamadabouli gii too oo hee, e hai di gelegele luuli gi hagadili ana mee e logo, gaa dae loo gi doo hana gi muli gi di gelegele dela ne haga noho iei goe. Goe ne hai gi nia gelegele, gei goe gaa hai labelaa nia gelegele.”"},{"book":"Genesis","chapter":"3","verse":"20","text":"Adam gaa gahi di ingoo dono lodo bolo Eve,3.20 Di ingoo Eve i nnelekai Hebrew e hai gadoo be di bida helekai mouli idimaa mee go tinana o digau huogodoo ala e mouli."},{"book":"Genesis","chapter":"3","verse":"21","text":"Gei Yihowah God gaa hai nia goloo gahu o Adam mo dono lodo gi nia gili manu, gei Mee ga haga gahu meemaa."},{"book":"Genesis","chapter":"3","verse":"22","text":"Gei Yihowah God ga helekai, “Dolomeenei gei meemaa la gu hai hua be Gidaadou, gei gu iloo nia mee humalia mono mee huaidu. Hudee dumaalia ang gi meemaa gii gai nau mee i nia huwa o di laagau hagamouli, ga mouli hua beelaa.”3.22 Hagagida 22.14"},{"book":"Genesis","chapter":"3","verse":"23","text":"Gei Yihowah God ga hagabagi a meemaa gi daha mo di hadagee i Eden, gaa hai taane deelaa gii dogi ana mee i di gelegele dela ne hai iei mee."},{"book":"Genesis","chapter":"3","verse":"24","text":"Gei Yihowah God gaa dugu ana daangada di langi hagaloohi mo dana hulumanu dauwa ulaula dela e liu gi nia gowaa huogodoo i di bahi i dua o di hadagee. Di mee deenei le e duuli gi daha digau ala e loomoi gi hoohoo gi di laagau hagamouli."}]}