{"data":[{"book":"Mariko","chapter":"2","verse":"1","text":"Bangʼ ndalo manok Yesu nochako odwogo e dala mar Kapernaum, kendo ji nowinjo ni osebiro dala."},{"book":"Mariko","chapter":"2","verse":"2","text":"Kuom mano ji mangʼeny nochokore mopongʼo ot mane entie maonge kama ilwaroe kata mana kede, koda ka dhoot oko, to Yesu nopuonjogi Wach."},{"book":"Mariko","chapter":"2","verse":"3","text":"Jomoko nobiro kokelone ja-athany ka ji angʼwen otingʼe."},{"book":"Mariko","chapter":"2","verse":"4","text":"To kane ok ginyal chopo ir Yesu nikech oganda maduongʼ mane ni kode, ne gitucho wi tado mochomore gi kama Yesu ne nitie tir mi giloro ja-athanyno konindo e par nyaka nochopo e nyim Yesu."},{"book":"Mariko","chapter":"2","verse":"5","text":"Kane Yesu oneno yie ma jogo ne nigo, nowachone ja-athanyno niya, “Wuoda, richoni oweni.”"},{"book":"Mariko","chapter":"2","verse":"6","text":"To jopuonj Chik moko manoyudo obet ei ot kanyo nochako penjore e chunygi ni,"},{"book":"Mariko","chapter":"2","verse":"7","text":"“Ngʼatni wuoyo nade? Oyanyo Nyasaye! Ere ngʼat manyalo weyone ngʼato richone makmana Nyasaye kende?”"},{"book":"Mariko","chapter":"2","verse":"8","text":"Mana gisano Yesu nongʼeyo e chunye gima negipenjore e chunygi, omiyo nowachonegi niya, “Angʼo momiyo uparo gigi e chunyu?"},{"book":"Mariko","chapter":"2","verse":"9","text":"Ere mayot wacho ne ja-athany kuom weche ariyogi, ni ‘richoni oweni,’ koso ni, ‘Aa malo ikaw pieni mondo iwuothi’?"},{"book":"Mariko","chapter":"2","verse":"10","text":"Mondo ungʼe ni Wuod Dhano nigi teko e piny mar weyo richo.” Yesu nowachone ja-athanyno niya,"},{"book":"Mariko","chapter":"2","verse":"11","text":"“Awacho niya, aa malo kaw pieni mondo idhi dala.”"},{"book":"Mariko","chapter":"2","verse":"12","text":"Ngʼatno noa malo mokawo piene mi nowuotho ayanga ka ji duto nene. Timni nomako dho ji duto mane ni kanyo mine gidendo Nyasaye kagiwacho niya, “Nyaka ne nywolwa pok waneno gima kama.”"},{"book":"Mariko","chapter":"2","verse":"13","text":"Yesu nochako wuoth kendo koluwo tie Nam to oganda maduongʼ nobiro ire mi opuonjogi."},{"book":"Mariko","chapter":"2","verse":"14","text":"Kane oyudo owuotho e dho Nam, noneno Lawi wuod Alfayo kobet piny e od jasol osuru. Yesu nowachone Lawi niya, “Luwa,” mi Lawi noa malo kendo noluwe."},{"book":"Mariko","chapter":"2","verse":"15","text":"Kane oyudo Yesu chiemo e od Lawi, josol osuru mangʼeny kod joricho mangʼeny ne chiemo kode kaachiel gi jopuonjrene, nimar jogo mane luwo bangʼe ne ngʼeny."},{"book":"Mariko","chapter":"2","verse":"16","text":"To ka jopuonj Chik ma jo-Farisai nonene kochiemo gi joricho gi josol osuru, negipenjo jopuonjrene niya, “Angʼo momiyo ochiemo gi josol osuru kod joricho?”"},{"book":"Mariko","chapter":"2","verse":"17","text":"Kane Yesu owinjo mano nowachonegi niya, “Joma ngima ok ema dwar jathieth makmana joma tuo. Ok ne abiro mondo aluong joma kare, to nabiro mondo aluong joricho.”"},{"book":"Mariko","chapter":"2","verse":"18","text":"Nochopo kinde ma jopuonjre Johana kod jo-Farisai tweyo chiemo. Jomoko nobiro mopenjo Yesu: “Ere kaka Jopuonjre mag Johana kod jopuonjre mag jo-Farisai jotweyo chiemo to jopuonjreni to chiemo achiema?”"},{"book":"Mariko","chapter":"2","verse":"19","text":"To Yesu nodwokogi niya, “Ere kaka welo mag wuon kisera ditwe chiemo adier ka pod en kodgi?” Chutho, ok ginyal tweyo chiemo kapod gin kode."},{"book":"Mariko","chapter":"2","verse":"20","text":"To ndalo biro ma wuon kisera nogol e kindgi, kendo ndalono ema ginitwe chiemo."},{"book":"Mariko","chapter":"2","verse":"21","text":"“Onge ngʼama twangʼo rabaw mar law manyien kuom law moti. Ka otimo kamano to rabaw mar law manyien-no biro mich mi ywa law machon-no mi omed yiech moloyo."},{"book":"Mariko","chapter":"2","verse":"22","text":"Bende onge ngʼama olo divai manyien e piende moti mag tingʼo divai. Ka otimo kamano to divai manyien-no nyalo yiecho piend divaino mi divai pukre kendo piend divai kethre. Ooyo, divai manyien nyaka ol mana e piende manyien mag tingʼo divai.”"},{"book":"Mariko","chapter":"2","verse":"23","text":"Chiengʼ Sabato moro Yesu noyudo kadho e kind puothe mag ngano mochiek, kendo jopuonjrene nochako jako wi ngano moko mochiek mondo gicham."},{"book":"Mariko","chapter":"2","verse":"24","text":"To jo-Farisai nochako ngʼur kagiwachone Yesu niya, “Neye, angʼo momiyo jopuonjreni timo gima chik ok oyiego chiengʼ Sabato?”"},{"book":"Mariko","chapter":"2","verse":"25","text":"Yesu nodwokogi niya, “Pok ne usomo gima Daudi notimo ka kech kaye kaachiel gi joma ne ni kode ka kech ne kayogi kendo ne gionge gi gima digicham?"},{"book":"Mariko","chapter":"2","verse":"26","text":"E kinde mag Abiathar jadolo maduongʼ, donge nodonjo e od Nyasaye mi ochamo makati ma nosepwodhi moket tenge ma chik ok oyiene ngʼato angʼata mondo ocham, makmana jodolo. Kendo nochiwo moko ne jogo mane ni kode.”"},{"book":"Mariko","chapter":"2","verse":"27","text":"Yesu nodhi nyime mowachonegi niya, “Sabato noketi nikech dhano, to dhano ne ok ochwe nikech Sabato."},{"book":"Mariko","chapter":"2","verse":"28","text":"Omiyo Wuod Dhano en Ruodh Sabato bende.”"}]}