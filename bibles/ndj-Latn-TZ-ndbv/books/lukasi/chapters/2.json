{"data":[{"book":"Lukasi","chapter":"2","verse":"1","text":"Majuva vala Agustini Mutwa wa Loma alayishili vandu vosi va wutwa wa Loma vavalangiwi."},{"book":"Lukasi","chapter":"2","verse":"2","text":"Ayi yaveli mwanja mtasi kwa vandu kuvalangiwa chipindi Koneli paghaveyi mkomi wa mlima wa Siliya."},{"book":"Lukasi","chapter":"2","verse":"3","text":"Ndamboyi vandu vonda vayendili kuyandikisha matawa vawu, kila mundu kayaki."},{"book":"Lukasi","chapter":"2","verse":"4","text":"Yosefu kafuma mbwani ya Nasaleti, kumlima wa Galilaya, kayenda mbwani ya Betelehemu, kumlima wa Yudeya, pawonikilili mutwa Dawudi. Yosefu ayendili kula kwanongwa mweni aveli wa mulukolu lwa Dawudi."},{"book":"Lukasi","chapter":"2","verse":"5","text":"Ayendili kuyandikiwa pamu na nondi waki Maliya, yavelili kana suliya."},{"book":"Lukasi","chapter":"2","verse":"6","text":"Maliya paghaveyi kula, lijuva lyaki lya kwiwopola lyafikili."},{"book":"Lukasi","chapter":"2","verse":"7","text":"Kayihongesha mwana soli mlumi, kamfwalisha fisepi. Pambeli kamwonjesha muligeleli, mulibaku lya kulila vasenga, kwanongwa vapatili ha libudi lya vahenja."},{"book":"Lukasi","chapter":"2","verse":"8","text":"Mumlima wula kwaveli na vadima vasenga vayikalili kuchivala pamihi pavadima vasenga vawu kwa lutonu."},{"book":"Lukasi","chapter":"2","verse":"9","text":"Tepu, Makungu wa Bambu kavabwitukila, bwitu! Na ukomi wa Bambu wuvang'alikila mwambu wosi nawu vatila nendu."},{"book":"Lukasi","chapter":"2","verse":"10","text":"Makungu kavawombela, “Mkotoo kutila! Nguvayeghela filongu fya nyanyi na fya sekuseku kwa vandu vosi."},{"book":"Lukasi","chapter":"2","verse":"11","text":"Nalelu muluvagha lwa Dawudi kawoneka mlowola kwanongwa yenu, ayu ndi Kilistu na Bambu."},{"book":"Lukasi","chapter":"2","verse":"12","text":"Achi dachivi chilangushilu, Damumuwoni mwana chali vamfwalisha fisepi, kawonjeshwa muligeleli, mulibaku lya kulila vasenga.”"},{"book":"Lukasi","chapter":"2","verse":"13","text":"Teputepu lipinga likomi lya Makungu kufuma kumbindi kwa Chapanga vayihasha pamu na yula makungu, vamjuma Chapanga, vakadeteyi,"},{"book":"Lukasi","chapter":"2","verse":"14","text":"“Ukomi kwa Chapanga yaveli kumbindi nendu,"},{"book":"Lukasi","chapter":"2","verse":"15","text":"Vala makungu pavawukili kuwuya kumbindi kwa Chapanga, vadimasenga vawombana, “Tuyendi Betelehemu tukachiwoni chila chifumbukili, chila chatuwombilili Bambu.”"},{"book":"Lukasi","chapter":"2","verse":"16","text":"Topi vayenda mbilu, vavawona Maliya na Yosefu na yula mwana chali kawonjeshwa mulibaku lya kulila vasenga."},{"book":"Lukasi","chapter":"2","verse":"17","text":"Pavamuwonili yula mwana, vavawombela Maliya na Yosefu chila makungu chavawombilili kwanongwa ya mwana."},{"book":"Lukasi","chapter":"2","verse":"18","text":"Vosi yivapikanili filongu fila fivadetili vadimasenga, vayikanganikili nendu."},{"book":"Lukasi","chapter":"2","verse":"19","text":"Maliya akumbukili filongu fyosi afi na kuyihola nendu mana yaki mumunda."},{"book":"Lukasi","chapter":"2","verse":"20","text":"Vala vadimasenga vawuya kuchivala, pavamukwisha na kumujuma Chapanga kwa findu fyosi fyavapikanilili na kufiwona, fyosi fyavelili kucha Makungu avawombilili."},{"book":"Lukasi","chapter":"2","verse":"21","text":"Lyapitili lijuma limu, chipindi cha mwana kumwingisha jandu chafikili, vamkema litawa lyaki Yesu, litawa ali amupili makungu chipindi Maliya akalihela kuva na suliya."},{"book":"Lukasi","chapter":"2","verse":"22","text":"Majuva pavafikili va Yosefu na Maliya vadayiliwili kupugiwa ngimu Malawu va Chapanga vamupili Musa wuvadeta. Vamtola na mwana wawu vamyegha Yelusalemu, kumvika kwa Bambu Chapanga,"},{"book":"Lukasi","chapter":"2","verse":"23","text":"yiyandikiwa Mumalawu va Bambu, “Mwana yoyosi soli mlumi akudayiliwa atawuliwi kwa Chapanga.”"},{"book":"Lukasi","chapter":"2","verse":"24","text":"Kandi vakayendili kula kuyegha litambiku lya vangunda vavili na myoni mivili ya vangulaku ngimu vadetili Mumalawu va Bambu."},{"book":"Lukasi","chapter":"2","verse":"25","text":"Chipindi chila mumbwani ya Yelusalemu, avelili mundu yumu, litawa lyaki Simoni. Mundoyu aveli akumunowesha Chapanga, mweni aveli akuvetela ukombola wa Isilaeli. Mfuki Mng'alili aveli pamu na mweni."},{"book":"Lukasi","chapter":"2","verse":"26","text":"Mfuki Mng'alili amulayilili, dasovi ng'odu mbaka ndimuwoni Kilistu, mkombola yashawuliwili na Chapanga."},{"book":"Lukasi","chapter":"2","verse":"27","text":"Mfuki Mng'alili kamlongosha Simoni kuyingila mungengileka ya Nyumba ya kudadavila. Maliya na Yosefu pavamyeghili mwana Yesu vamgoleli ngimu yiyandikilwi muchitabu cha Malawu va Chapanga vamupili Musa,"},{"book":"Lukasi","chapter":"2","verse":"28","text":"Simoni amuyangili Yesu mumawoku vaki na kumjuma Chapanga, padeta:"},{"book":"Lukasi","chapter":"2","verse":"29","text":"“Ponopa Bambu yiva ngimu wudetili,"},{"book":"Lukasi","chapter":"2","verse":"30","text":"mesu vangu vawuwona ulowolu waku,"},{"book":"Lukasi","chapter":"2","verse":"31","text":"wuwutandili paulongolu ya vandu vosi,"},{"book":"Lukasi","chapter":"2","verse":"32","text":"Alu lwengi lwa kulangusha chiwudayila yuwi kwa vangajila kujumila"},{"book":"Lukasi","chapter":"2","verse":"33","text":"Tati na mamundu Yesu vavelili vakujingwa na filongu fyadetili Simoni fya mwana."},{"book":"Lukasi","chapter":"2","verse":"34","text":"Simoni kavanemela na kamuwombela Maliya, mamundu Yesu, “Mwana ayu kashawuliwa na Chapanga kuvawisha vandu vatangalili va Isilaeli na kuyegha ukombola wa vandu vatangalili va Isilaeli. Daghavi chilangushilu kufuma kwa Chapanga, ila vandu vatangalili davamlemi."},{"book":"Lukasi","chapter":"2","verse":"35","text":"Na dayivi fyavayihola mundima sha vandu vatangalili dafigubutuliwi. Na wumweni, lihingili likali kucha chimayi dachisomi mundima yaku.”"},{"book":"Lukasi","chapter":"2","verse":"36","text":"Kwaveli na mbuyi yumu mdala, agogulili munu, litawa lyaki Ana biti Fanuweli, wa lukolu lwa Asheli. Mdala ayu ayikalili na bambu mundu kwa myaka saba kufumila pahetiwili."},{"book":"Lukasi","chapter":"2","verse":"37","text":"Pambeli kayikala wungalimlyangu mbaka chipindi chila pavelili mgogolu wa myaka milongo minani na mchechi. Chipindi chosi ayikalili Munyumba ya Chapanga, payikaja kulya kunu padadava."},{"book":"Lukasi","chapter":"2","verse":"38","text":"Saa yiyila mdala yula kafumbuka, kamhongesha Chapanga na kuvawombela milandu ya mwana yula kwa vandu vosi vaveteleyi kukombuliwa kwa Yelusalemu."},{"book":"Lukasi","chapter":"2","verse":"39","text":"Yosefu pamu na Maliya pavamalishili kugola fyosi ngimu Malawu va Bambu wuvadeta, vawuya kayawu Nasaleti, mumlima wa Galilaya."},{"book":"Lukasi","chapter":"2","verse":"40","text":"Mwana yula kakula, kayongesheka liwovi na kamema luhunja na usangi wa Chapanga yiva pamu na mweni."},{"book":"Lukasi","chapter":"2","verse":"41","text":"Valeli va Yesu vaveli na chishovi cha kuyenda Yelusalemu kila mwaka, chipindi cha lihungu lya Pasaka."},{"book":"Lukasi","chapter":"2","verse":"42","text":"Yesu paghaveyi na myaka lilongu na mivili, vosi vayenda kulihungu lila lya Pasaka ngimu wuchivelili chishovi chawu."},{"book":"Lukasi","chapter":"2","verse":"43","text":"Lihungu palipitili, vakanda kuwuya kayawu. Lakini msongolu Yesu asighalili Yelusalemu, ngajila kumanya valeli vaki,"},{"book":"Lukasi","chapter":"2","verse":"44","text":"vakacheyi kava mulipinga lya vandu, vayendayenda lijuva lyosi. Pambeli vakanda kumsaka kwa vajofi na vaghanja vawu."},{"book":"Lukasi","chapter":"2","verse":"45","text":"Pavampotili kumuwona, vawuya Yelusalemu kumsaka."},{"book":"Lukasi","chapter":"2","verse":"46","text":"Mulijuva lya tatu, vamuwona mungengileka ya Nyumba ya Chapanga, kayikala na vawula va Chiyawudi, pavapikanisha kunu akuvanasha minasha."},{"book":"Lukasi","chapter":"2","verse":"47","text":"Vosi yivamupikanishili vayikanganikili nendu luhala lwaki na nyangulilu yaki yaluhunja."},{"book":"Lukasi","chapter":"2","verse":"48","text":"Valeli vaki pavamuwonili, vajinga. Mau waki kamdasha, “Mwana wangu, wuli, ukutugolela liki nahawu? Nenga na tati waku tukakusakeyi kwa kuyifwasha.”"},{"book":"Lukasi","chapter":"2","verse":"49","text":"Yesu kavayangula, “Mukunzakila liki? Mukamanyeyi ng'odu kucha ngudayiliwa kuyikala munyumba ya Tati wangu?”"},{"book":"Lukasi","chapter":"2","verse":"50","text":"Lakini valeli vaki vamanya ha filongu fyavawombileyi."},{"book":"Lukasi","chapter":"2","verse":"51","text":"Pambeli Yesu pamu na valeli vaki vawuya Nasaleti na mweni pavayitikila. Na mawu waki avikilili milandu yosi munda yaki."},{"book":"Lukasi","chapter":"2","verse":"52","text":"Yesu kayendelela kukula mvili na luhunja na kwa kumunowesha Chapanga pamu na vandu wuwowu."}]}