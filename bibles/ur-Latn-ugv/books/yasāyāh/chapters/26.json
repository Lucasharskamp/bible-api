{"data":[{"book":"Yasāyāh","chapter":"26","verse":"1","text":"Us din Mulk-e-Yahūdāh meṅ gīt gāyā jāegā,"},{"book":"Yasāyāh","chapter":"26","verse":"2","text":"Shahr ke darwāzoṅ ko kholo tāki rāst qaum dāḳhil ho, wuh qaum jo wafādār rahī hai."},{"book":"Yasāyāh","chapter":"26","verse":"3","text":"Ai Rab, jis kā irādā mazbūt hai use tū mahfūz rakhtā hai. Use pūrī salāmatī hāsil hai, kyoṅki wuh tujh par bharosā rakhtā hai."},{"book":"Yasāyāh","chapter":"26","verse":"4","text":"Rab par abad tak etamād rakho! Kyoṅki Rab Ḳhudā abadī chaṭān hai."},{"book":"Yasāyāh","chapter":"26","verse":"5","text":"Wuh bulandiyoṅ par rahne wāloṅ ko zer aur ūṅche shahr ko nīchā karke ḳhāk meṅ milā detā hai."},{"book":"Yasāyāh","chapter":"26","verse":"6","text":"Zarūratmand aur pasthāl use pāṅwoṅ tale kuchal dete haiṅ.”"},{"book":"Yasāyāh","chapter":"26","verse":"7","text":"Ai Allāh, rāstbāz kī rāh hamwār hai, kyoṅki tū us kā rāstā chalne ke qābil banā detā hai."},{"book":"Yasāyāh","chapter":"26","verse":"8","text":"Ai Rab, ham tere intazār meṅ rahte haiṅ, us waqt bhī jab tū hamārī adālat kartā hai. Ham tere nām aur terī tamjīd ke ārzūmand rahte haiṅ."},{"book":"Yasāyāh","chapter":"26","verse":"9","text":"Rāt ke waqt merī rūh tere lie taṛaptī, merā dil terā tālib rahtā hai. Kyoṅki duniyā ke bāshinde us waqt insāf kā matlab sīkhte haiṅ jab tū duniyā kī adālat kartā hai."},{"book":"Yasāyāh","chapter":"26","verse":"10","text":"Afsos, jab bedīn par rahm kiyā jātā hai to wuh insāf kā matlab nahīṅ sīkhtā balki insāf ke mulk meṅ bhī ġhalat kām karne se bāz nahīṅ rahtā, wahāṅ bhī Rab kī azmat kā lihāz nahīṅ kartā."},{"book":"Yasāyāh","chapter":"26","verse":"11","text":"Ai Rab, go terā hāth unheṅ mārne ke lie uṭhā huā hai to bhī wuh dhyān nahīṅ dete. Lekin ek din un kī āṅkheṅ khul jāeṅgī, aur wuh terī apnī qaum ke lie ġhairat ko dekh kar sharmindā ho jāeṅge. Tab tū apnī bhasm karne wālī āg un par nāzil karegā."},{"book":"Yasāyāh","chapter":"26","verse":"12","text":"Ai Rab, tū hameṅ amn-o-amān muhaiyā kartā hai balki hamārī tamām kāmyābiyāṅ tere hī hāth se hāsil huī haiṅ."},{"book":"Yasāyāh","chapter":"26","verse":"13","text":"Ai Rab hamāre Ḳhudā, go tere siwā dīgar mālik ham par hukūmat karte āe haiṅ to bhī ham tere hī fazl se tere nām ko yād kar pāe."},{"book":"Yasāyāh","chapter":"26","verse":"14","text":"Ab yih log mar gae haiṅ aur āindā kabhī zindā nahīṅ hoṅge, un kī rūh kūch kar gaī haiṅ aur āindā kabhī wāpas nahīṅ āeṅgī. Kyoṅki tū ne unheṅ sazā de kar halāk kar diyā, un kā nām-o-nishān miṭā ḍālā hai."},{"book":"Yasāyāh","chapter":"26","verse":"15","text":"Ai Rab, tū ne apnī qaum ko faroġh diyā hai. Tū ne apnī qaum ko baṛā banā kar apne jalāl kā izhār kiyā hai. Tere hāth se us kī sarhaddeṅ chāroṅ taraf baṛh gaī haiṅ."},{"book":"Yasāyāh","chapter":"26","verse":"16","text":"Ai Rab, wuh musībat meṅ phaṅs kar tujhe talāsh karne lage, terī tādīb ke bāis mantar phūṅkne lage."},{"book":"Yasāyāh","chapter":"26","verse":"17","text":"Ai Rab, tere huzūr ham dard-e-zah meṅ mubtalā aurat kī tarah taṛapte aur chīḳhte-chillāte rahe."},{"book":"Yasāyāh","chapter":"26","verse":"18","text":"Janane kā dard mahsūs karke ham pech-o-tāb khā rahe the. Lekin afsos, hawā hī paidā huī. Na ham ne mulk ko najāt dī, na duniyā ke nae bāshinde paidā hue."},{"book":"Yasāyāh","chapter":"26","verse":"19","text":"Lekin tere murde dubārā zindā hoṅge, un kī lāsheṅ ek din jī uṭheṅgī. Ai ḳhāk meṅ basne wālo, jāg uṭho aur ḳhushī ke nāre lagāo! Kyoṅki terī os nūroṅ kī shabnam hai, aur zamīn murdā rūhoṅ ko janm degī."},{"book":"Yasāyāh","chapter":"26","verse":"20","text":"Ai merī qaum, jā aur thoṛī der ke lie apne kamroṅ meṅ chhup kar kunḍī lagā le. Jab tak Rab kā ġhazab ṭhanḍā na ho wahāṅ ṭhahrī rah."},{"book":"Yasāyāh","chapter":"26","verse":"21","text":"Kyoṅki dekh, Rab apnī sukūnatgāh se nikalne ko hai tāki duniyā ke bāshindoṅ ko sazā de. Tab zamīn apne āp par bahāyā huā ḳhūn fāsh karegī aur apne maqtūloṅ ko mazīd chhupāe nahīṅ rakhegī."}]}