{"data":[{"book":"1. Korintským","chapter":"7","verse":"1","text":"Teď ještě k dalším otázkám vašeho dopisu. Dokáže-li si muž odepřít ženu, prospěje mu to."},{"book":"1. Korintským","chapter":"7","verse":"2-3","text":"Než však své síly přecenit a podlehnout pak pokušení s cizí ženou, je lépe, aby muž měl svou manželku a žena svého manžela. Pohlavní touha je přirozená a její naplnění by si manželé neměli vzájemně odepírat."},{"book":"1. Korintským","chapter":"7","verse":"4","text":"V manželství nemá ani muž ani žena právo nakládat se svým tělem bez ohledu na toho druhého."},{"book":"1. Korintským","chapter":"7","verse":"5","text":"Proto se jeden druhému neodpírejte, leda po vzájemné dohodě a jen na čas, kvůli modlitbám; pak se zase jeden druhému odevzdejte, jinak byste se vystavovali nebezpečným pokušením."},{"book":"1. Korintským","chapter":"7","verse":"6","text":"Tím samozřejmě manželství nikomu nenařizuji, jenom k němu vyslovuji souhlas."},{"book":"1. Korintským","chapter":"7","verse":"7","text":"Pochopitelně bych byl rád, kdyby měl každý takovou svobodu zříci se ho, jako mám já. Ale Bůh nedává všem stejný dar: jednomu dá to, jinému ono."},{"book":"1. Korintským","chapter":"7","verse":"8","text":"Osamělým a zejména vdovám doporučuji, aby do manželství už nevstupovali."},{"book":"1. Korintským","chapter":"7","verse":"9","text":"Jestliže jim však zdrženlivost dělá potíže, ať se raději ožení či vdají. Je lepší se vdát a oženit, než se trápit neukojenou touhou."},{"book":"1. Korintským","chapter":"7","verse":"10","text":"Pro manžele však platí jednoznačně – a to není příkaz můj, nýbrž Kristův: žena ať od svého muže neodchází;"},{"book":"1. Korintským","chapter":"7","verse":"11","text":"pokud už odešla a nechce se k němu vrátit, musí zůstat neprovdána. Stejně ani muž se nesmí se ženou rozvést."},{"book":"1. Korintským","chapter":"7","verse":"12-13","text":"O dalších problémech se Kristus sám nevyjádřil. Já bych však radil toto: když se stal křesťanem jen jeden z manželů, ale ten druhý s ním chce žít dál, ať se nerozcházejí. Nemusíte mít strach, že by vaše děti byly nečisté."},{"book":"1. Korintským","chapter":"7","verse":"14","text":"Víra i jen jednoho z manželů má v tomto případě očistný účinek i na druhého nevěřícího."},{"book":"1. Korintským","chapter":"7","verse":"15-16","text":"Ale chce-li nevěřící z manželů odejít, nechte ho odejít. Nejste přece povinni držet se ho za každou cenu, jako byste byli jeho otrokem. Nebo máte nějakou záruku, že ho zachráníte, když rozchod odmítnete?"},{"book":"1. Korintským","chapter":"7","verse":"17","text":"Každý by měl zůstat v tom postavení, v jakém ho zastihlo Boží povolání. Tak to vykládám ve všech křesťanských obcích."},{"book":"1. Korintským","chapter":"7","verse":"18","text":"Kdo se například nechal po židovském způsobu obřezat, nemusí si z toho dělat těžkou hlavu, když se stal křesťanem. A kdo nebyl obřezán, nemusí ten obřad podstupovat ani nyní."},{"book":"1. Korintským","chapter":"7","verse":"19","text":"Pro křesťana není důležité, zda podstoupil obřad obřízky či nikoliv. Důležité je, aby vyplnil Boží příkazy."},{"book":"1. Korintským","chapter":"7","verse":"20","text":"Zůstaň tedy tím, čím jsi byl, když jsi uslyšel Boží hlas."},{"book":"1. Korintským","chapter":"7","verse":"21","text":"Zastihl tě v otroctví? Nic si z toho nedělej; otroctví hříchu je daleko strašnější – a z toho jsi přece vysvobozen. Občanskými svobodami ovšem nepohrdej, když jich můžeš využít."},{"book":"1. Korintským","chapter":"7","verse":"22","text":"A naopak, jestliže jsi svobodný občan, pamatuj, že Kristus tě povolal, aby ses stal jeho otrokem."},{"book":"1. Korintským","chapter":"7","verse":"23","text":"On tě koupil a draze zaplatil. Jak by tě mohlo zotročit ještě něco jiného?"},{"book":"1. Korintským","chapter":"7","verse":"24","text":"Nehledej tedy únik z postavení, ve kterém jsi se nacházel, když tě Kristus povolal. On je tam přece s tebou."},{"book":"1. Korintským","chapter":"7","verse":"25","text":"O neprovdaných dívkách mi Kristus žádné zvláštní pokyny nedal. Když mi však Bůh dal vaši důvěru, řeknu vám své osobní mínění."},{"book":"1. Korintským","chapter":"7","verse":"26","text":"Myslím, že vzhledem k soužením, která jsou před námi, je moudřejší se nevdávat."},{"book":"1. Korintským","chapter":"7","verse":"27","text":"Vdané a ženatí ať se kvůli tomu ovšem nerozcházejí, ale svobodní ať do manželství nespěchají."},{"book":"1. Korintským","chapter":"7","verse":"28","text":"Kdo se přes všechna nebezpečí rozhodne do manželství vstoupit, ten samozřejmě nehřeší; musí však počítat s tím, že mu z toho rozhodnutí vzejdou nemalé problémy, kterých bych vás rád právě nyní ušetřil."},{"book":"1. Korintským","chapter":"7","verse":"29","text":"Hlavně nesmíme zapomínat, že před sebou nemáme už mnoho času. Ať tedy manželku máš nebo nemáš,"},{"book":"1. Korintským","chapter":"7","verse":"30","text":"ať jsi smutný nebo se raduješ, nedej se tím zdržovat od Božího díla."},{"book":"1. Korintským","chapter":"7","verse":"31","text":"Užívej s radostí všeho dobrého, co svět nabízí, ale mysli na to, že nic z toho nepotrvá věčně, a nezabydluj se ve světě, který dnes je a zítra být nemusí."},{"book":"1. Korintským","chapter":"7","verse":"32","text":"Byl bych rád, abyste si sami nepřidávali starostí. Svobodný může věnovat svůj čas Božímu dílu,"},{"book":"1. Korintským","chapter":"7","verse":"33","text":"kdežto ženatý se musí starat o ženu a rodinu, a tak dělit své myšlenky mezi Boha a pozemské věci."},{"book":"1. Korintským","chapter":"7","verse":"34","text":"Stejné problémy má vdaná žena: starost o svůj zevnějšek, o domácnost, jak vyhovět mužovým zálibám a vrtochům. Naproti tomu svobodná dívka a neprovdaná žena má spíš možnost pečovat o krásu ducha, která se líbí Bohu."},{"book":"1. Korintským","chapter":"7","verse":"35-36","text":"To všechno vám říkám, abych vám pomohl, ne abych vás odradil od sňatku. Chci vám ukázat, jak sloužit Pánu co nejlépe a co všechno by vás od toho mohlo odvádět."},{"book":"1. Korintským","chapter":"7","verse":"37-38","text":"Kdo si nedovede představit život bez manželství, ať do něj vstoupí, není na tom nic špatného. Kdo však má sám sebe tak dalece v moci, že dokáže svou touhu udržet na uzdě, a rozhodne se zůstat svobodný, učinil moudré rozhodnutí. Zkrátka a dobře; obojí je správné, ale to druhé je lepší."},{"book":"1. Korintským","chapter":"7","verse":"39","text":"Žena je vázána věrností, pokud její muž žije. Jestliže věřící žena ovdoví, je volná a může se znovu provdat, ovšem jen za křesťana. Bude však šťastnější, když to neudělá."},{"book":"1. Korintským","chapter":"7","verse":"40","text":"To je moje rada a domnívám se, že i já se smím odvolávat na vedení Božím Duchem."}]}