{"data":[{"book":"Maluko","chapter":"11","verse":"1","text":"Yesu na vawuliwa vaki pavavi papipi na Yelusalemu muji wa Betifage na Betania, papipi na Chitumbi cha Mizeituni. Penapo avatumili vawuliwa vaki vavili,"},{"book":"Maluko","chapter":"11","verse":"2","text":"akavajovela, “Muhamba kuchijiji chechivii palongolo yinu. Pemuyingila penapo yati mkumkolela mwanapunda akungiwi, na akona angahengewa na mundu. Mumuwopola mkamleta."},{"book":"Maluko","chapter":"11","verse":"3","text":"Ngati mundu akuvakota, ‘Ndava kyani muwopola lipunda?’ Mumjovela, ‘Bambu akumgana na yati akumuwuyisa mwanakandahi.’ ”"},{"book":"Maluko","chapter":"11","verse":"4","text":"Hinu, vakahamba, vakamkolela mwanapunda akungiwi kuvala ya mlyangu wa nyumba yeyavi pamuhana ya njila. Pevamuwopolayi,"},{"book":"Maluko","chapter":"11","verse":"5","text":"vandu vangi vevayimili penapo vakavakota, “Ndava kyani muwopola mwanapunda?”"},{"book":"Maluko","chapter":"11","verse":"6","text":"Vawuliwa vakavayangula ngati Yesu cheavalagizi na vene vakavaleka vahamba nayu."},{"book":"Maluko","chapter":"11","verse":"7","text":"Vamletili Yesu mwanapunda. Pavamalili kuyambatisa nyula yavi panani ya mwanapunda yula. Yesu akatama panani yaki."},{"book":"Maluko","chapter":"11","verse":"8","text":"Vandu vamahele vakadandasa nyula zavi munjila kwa kumtopesa, na vangi vakadandasa matutu gadebe gadebe gavadumwili mumigunda."},{"book":"Maluko","chapter":"11","verse":"9","text":"Vandu voha vevalongolili na vala vevalandayi, vakakwesa lwami lwavi vakajova, “Alumbiwa! Amotisiwa mweibwela kwa liina la Bambu!"},{"book":"Maluko","chapter":"11","verse":"10","text":"Umotisiwa unkosi weubwela wa dadi witu Daudi. Chapanga alumbiwa mweavi kunani!”"},{"book":"Maluko","chapter":"11","verse":"11","text":"Yesu ayingili pamuji wa Yelusalemu akahamba mbaka mu Nyumba ya Chapanga, akalola vindu vyoha kwa ubwina. Nambu yamali kuvya chitita akahamba ku Betania pamonga na vawuliwa vaki kumi na vavili vala."},{"book":"Maluko","chapter":"11","verse":"12","text":"Chilau yaki, pavahumili ku Betania, Yesu njala yamvinili."},{"book":"Maluko","chapter":"11","verse":"13","text":"Hinu auweni mkongo wa mtini chakutali wewavi na mahamba gamahele. Hinu akauhambila aganayi alolayi ngati upambiki matunda. Nambu peahikili, nakugakolela matunda ndi mahamba gene, muni yavi lepi lusenje lwa kupambika matunda."},{"book":"Maluko","chapter":"11","verse":"14","text":"Penapo akaujovela mkongo wula, “Kutumbula lelu na magono goha mundu yeyoha akotoka kulya matunda gaku!”"},{"book":"Maluko","chapter":"11","verse":"15","text":"Hinu vahikili ku Yelusalemu, Yesu ayingili mu Nyumba ya Chapanga na kutumbula kuvavinga vandu vevagulisai na kugula vindu mwenumo. Azing'anambwisi meza za vala vevagulisana mashonga, na vigoda vya vandu vevagulisa ngunda."},{"book":"Maluko","chapter":"11","verse":"16","text":"Amyidakili lepi mundu yeyoha kuvedukila mu Nyumba ya Chapanga kuni agegili chindu."},{"book":"Maluko","chapter":"11","verse":"17","text":"Kangi akavawula, “Yiyandikwi, ‘Nyumba yangu yati yivya msambi wa vandu vevakumsadika Kilisitu ndava ya vandu milima yoha!’ Nambu nyenye mukuikita libokosela la vanyagaji!”"},{"book":"Maluko","chapter":"11","verse":"18","text":"Vakulu va kuteta na Vawula va Malagizu pevayuwini malovi gala, vakatumbula kulonda njila ya kumkoma. Nambu vayogwipi ndava msambi wa vandu wakangiswi mawuliwu gaki."},{"book":"Maluko","chapter":"11","verse":"19","text":"Kimihi payahikili, Yesu na vawuliwa vaki vakawuka pamuji wula."},{"book":"Maluko","chapter":"11","verse":"20","text":"Lukela pavapitayi, vauweni mkongo wa mkuyu wula uyumili hotohoto, kuhuma mumikiga mbaka kunani."},{"book":"Maluko","chapter":"11","verse":"21","text":"Petili alikumbwiki lijambu lila, akamjovela Yesu, “Muwula, lolayi! Mkongo wa mtini wewaupelili likoto ula uyumili!”"},{"book":"Maluko","chapter":"11","verse":"22","text":"Yesu akavajovela, “Mumsadika Chapanga."},{"book":"Maluko","chapter":"11","verse":"23","text":"Nikuvajovela chakaka, mundu akachijovela chitumbi, ‘Tupukayi ukajitaga munyanja,’ Changali kuvya na wogoyi mumtima waki, nambu ngati isadika mambu goha gihengeka yati ihengewa lijambu lenilo."},{"book":"Maluko","chapter":"11","verse":"24","text":"Ndava yeniyo nikuvajovela, pemukumuyupa Chapanga na kuyupa chindu, musadika kuvya mpokili, na nyenye yati mwipewa."},{"book":"Maluko","chapter":"11","verse":"25","text":"Pamwiyima kumuyupa Chapanga, mumlekekesa mundu yeyoha mweavakitili gahakau, ndi Dadi winu wa kunani avalekekesa nyenye mabudilu ginu."},{"book":"Maluko","chapter":"11","verse":"26","text":"Nambu ngati mukuvalekekesa lepi vangi, mewawa na Dadi winu mweavili kunani kwaki akuvalekekesa lepi nyenye mabudilu ginu.”"},{"book":"Maluko","chapter":"11","verse":"27","text":"Hinu, vahikili kavili ku Yelusalemu. Yesu paagendayi pa Nyumba ya Chapanga, vakulu va kuteta na Vawula va Malagizu na vagogo vamuhambalili,"},{"book":"Maluko","chapter":"11","verse":"28","text":"vakamkota, “Ukita mambu genaga kwa uhotola wa yani? Yani mweakupelili uhotola wa kukita mambu genago?”"},{"book":"Maluko","chapter":"11","verse":"29","text":"Nambu Yesu akavajovela, “Yati nikuvakota lijambu limonga. Mukaniyangula, na nene mewa yati nikuvajovela nikita mambu aga kwa uhotola wa Yani."},{"book":"Maluko","chapter":"11","verse":"30","text":"Wu, Yohani apatili uhotola wa kubatiza kuhuma kwa Chapanga amala kwa vandu? Munijovela.”"},{"book":"Maluko","chapter":"11","verse":"31","text":"Vakatumbula kukotana, “Tikayangula, ‘Gahumili kwa Chapanga,’ Yati akutikota, ndava kyani mwasadiki lepi?"},{"book":"Maluko","chapter":"11","verse":"32","text":"Na tikayangula, ‘Gahumili kwa vandu,’ Yati yivya wuli?” Vayogwipi vandu, ndava vandu voha wamyidakili kuvya chakaka Yohani avi mlota wa Chapanga."},{"book":"Maluko","chapter":"11","verse":"33","text":"Hinu vakamyangula Yesu, “Tete timanyili lepi.”"}]}