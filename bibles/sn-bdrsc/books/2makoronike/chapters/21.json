{"data":[{"book":"2 Makoronike","chapter":"21","verse":"1","text":"Ipapo Jehoshafati akazozorora namadzibaba ake akavigwa navo muguta raDhavhidhi uye Jehoramu mwanakomana wake akamutevera paumambo."},{"book":"2 Makoronike","chapter":"21","verse":"2","text":"Vanunʼuna vaJehoramu vanakomana vaJehoshafati vaiti Azaria, Jehieri, Zekaria, Azariyahu, Mikaeri naShefatia. Vose ava vaiva vanakomana vaJehoshafati mambo weIsraeri."},{"book":"2 Makoronike","chapter":"21","verse":"3","text":"Baba vavo vakanga vavapa zvipo zvakawanda zvesirivha negoridhe nezvinhu zvinokosha pamwe chete namaguta ana masvingo muJudha, asi akanga apa umambo kuna Jehoramu nokuti aiva mwanakomana wake wokutanga."},{"book":"2 Makoronike","chapter":"21","verse":"4","text":"Jehoramu paakazvisimbisa paumambo hwababa vake, akauraya vanunʼuna vake vose pamwe chete navamwe vana voumambo veIsraeri."},{"book":"2 Makoronike","chapter":"21","verse":"5","text":"Jehoramu aiva namakore makumi matatu namaviri paakava mambo, uye akatonga muJerusarema kwamakore masere."},{"book":"2 Makoronike","chapter":"21","verse":"6","text":"Akafamba nenzira dzamadzimambo eIsraeri, sezvakanga zvaitwa neimba yaAhabhu nokuti akawana mwanasikana waAhabhu. Akaita zvakaipa pamberi paJehovha."},{"book":"2 Makoronike","chapter":"21","verse":"7","text":"Zvisinei hazvo, nokuda kwesungano yakanga yaitwa naJehovha naDhavhidhi, Jehovha haana kuda kuparadza imba yaDhavhidhi. Akanga avimbisa kuchengetedza mwenje wake nezvizvarwa zvake nokusingaperi."},{"book":"2 Makoronike","chapter":"21","verse":"8","text":"Panguva yaJehoramu, Edhomu yakapandukira Judha ikagadza mambo wayo."},{"book":"2 Makoronike","chapter":"21","verse":"9","text":"Saka Jehoramu akaendako namachinda ake nengoro dzake dzose. VaEdhomu vakamukomba navakuru vake nengoro dzake asi akasimuka akabuda pakati pavo nousiku."},{"book":"2 Makoronike","chapter":"21","verse":"10","text":"Kusvikira nhasi vaEdhomu vakaramba vakamukira Judha."},{"book":"2 Makoronike","chapter":"21","verse":"11","text":"Akanga avakawo nzvimbo dzakakwirira pamakomo eJudha akaita kuti vanhu veJerusarema vaite upombwe akatungamirira Judha mukurasika."},{"book":"2 Makoronike","chapter":"21","verse":"12","text":"Jehoramu akatambira tsamba kubva kuna muprofita Eria yaiti:"},{"book":"2 Makoronike","chapter":"21","verse":"13","text":"Asi wakafamba nomunzira dzamadzimambo eIsraeri uye wakatungamirira Judha navanhu vose veJerusarema mukuita upombwe sezvakaitwa neimba yaAhabhu. Wakaurayawo hama dzako, nhengo dzeimba yababa vako varume vakanga vari nani kupfuura iwe."},{"book":"2 Makoronike","chapter":"21","verse":"14","text":"Saka zvino Jehovha ava kuda kuparadza vanhu vako, vanakomana vako, vakadzi vako nechose chinonzi ndechako, neshamhu inorema kwazvo."},{"book":"2 Makoronike","chapter":"21","verse":"15","text":"Iwewe pachako ucharwara zvikuru nechirwere chomuura, kusvikira chirwere ichi chaita kuti ura hwako hubude kunze.’ ”"},{"book":"2 Makoronike","chapter":"21","verse":"16","text":"Jehovha akamutsa vaFiristia navaArabhu vaigara pedyo navaEtiopia kuti varwise Jehoramu."},{"book":"2 Makoronike","chapter":"21","verse":"17","text":"Vakarwisa Judha, vakaipamba vakatakura zvinhu zvose zvavakawana mumuzinda wamambo pamwe chete navanakomana vake navakadzi vake. Hakuna mwanakomana mumwe chete akasiyiwa kwaari kunze kwaAhazia mudiki pane vose."},{"book":"2 Makoronike","chapter":"21","verse":"18","text":"Shure kwaizvozvi zvose, Jehovha akarwadzisa Jehoramu nechirwere chisingarapike choura."},{"book":"2 Makoronike","chapter":"21","verse":"19","text":"Nokufamba kwenguva mukupera kwegore rechipiri maura ake akabuda kunze nokuda kwechirwere ichi, uye akafa achirwadziwa zvikuru. Vanhu vose havana kuvesa moto wokumuremekedza sezvavakanga vaitira baba vake."},{"book":"2 Makoronike","chapter":"21","verse":"20","text":"Jehoramu aiva namakore makumi matatu namaviri paakava mambo uye akatonga muJerusarema kwamakore masere. Paakafa hapana akarwadziwa nokufa kwake, akavigwa muguta raDhavhidhi asi kwete kumakuva amadzimambo."}]}