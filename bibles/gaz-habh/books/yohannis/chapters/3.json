{"data":[{"book":"Yohannis","chapter":"3","verse":"1","text":"Fariisicha Niqoodemoos jedhamu bulchaa Yihuudootaa tokkotu ture."},{"book":"Yohannis","chapter":"3","verse":"2","text":"Innis halkaniin Yesuus bira dhaqee, “Yaa barsiisaa, akka ati barsiisaa Waaqa biraa dhufte taate nu beekna; nama Waaqni isa wajjin jiru malee namni mallattoo ati hojjettu kana hojjechuu dandaʼu tokko iyyuu hin jiruutii” jedheen."},{"book":"Yohannis","chapter":"3","verse":"3","text":"Yesuusis deebisee, “Ani dhuguman, dhuguman sitti hima; namni yoo lammata dhalate malee mootummaa Waaqaa arguu hin dandaʼu” jedheen."},{"book":"Yohannis","chapter":"3","verse":"4","text":"Niqoodemoos immoo, “Namni erga dulloomee booddee akkamitti dhalachuu dandaʼa? Dhalachuuf jedhee lammata gadameessa haadha isaa keessa seenuu dandaʼaa?” jedhee gaafate."},{"book":"Yohannis","chapter":"3","verse":"5","text":"Yesuusis akkana jedhee deebise; “Ani dhuguman, dhuguman sitti hima; namni yoo bishaanii fi Hafuura irraa dhalate malee mootummaa Waaqaatti galuu hin dandaʼu."},{"book":"Yohannis","chapter":"3","verse":"6","text":"Kan foon irraa dhalate foon; kan Hafuura irraa dhalate garuu hafuura."},{"book":"Yohannis","chapter":"3","verse":"7","text":"Jecha ani, ‘Ati lammata dhalachuu si barbaachisa siin jedhe hin dinqifatin.’"},{"book":"Yohannis","chapter":"3","verse":"8","text":"Bubbeen gara fedhetti bubbisa. Atis huursuu isaa dhageessa malee akka inni eessaa dhufee fi akka inni garamitti deemu hin beektu; namni Hafuura irraa dhalate hundinuus akkanuma.”"},{"book":"Yohannis","chapter":"3","verse":"9","text":"Niqoodemoosis, “Kun akkamitti taʼuu dandaʼa?” jedhee gaafate."},{"book":"Yohannis","chapter":"3","verse":"10","text":"Yesuus akkana jedhee deebiseef; “Ati utuu barsiisaa Israaʼel taatee jirtuu waan kana hin beektuu?"},{"book":"Yohannis","chapter":"3","verse":"11","text":"Ani dhuguman, dhuguman sitti hima; nu waan beeknu dubbanna; waan argines dhugaa ni baana; isin garuu dhugaa baʼumsa keenya hin fudhattan."},{"book":"Yohannis","chapter":"3","verse":"12","text":"Isin yoo ani waan addunyaa isinitti himnaan hin amanin, yoo ani waan samii isinitti hime akkamitti amantu ree?"},{"book":"Yohannis","chapter":"3","verse":"13","text":"Ilma Namaa isa samii irraa gad buʼe malee eenyu iyyuu samiitti ol hin baane."},{"book":"Yohannis","chapter":"3","verse":"14","text":"Akkuma Museen gammoojjii keessatti bofa fannise3:14 Lak 21:9 sana Ilmi Namaas fannifamuu qaba."},{"book":"Yohannis","chapter":"3","verse":"15","text":"Kunis akka namni isatti amanu hundi jireenya bara baraa qabaatuuf.”"},{"book":"Yohannis","chapter":"3","verse":"16","text":"Kan isatti amanu hundi jireenya bara baraa akka qabaatuuf malee akka hin badneef, Waaqni hamma Ilma isaa tokkicha kennutti addunyaa jaallateeraatii."},{"book":"Yohannis","chapter":"3","verse":"17","text":"Waaqni karaa isaatiin addunyaa fayyisuudhaaf malee addunyaatti muruuf Ilma isaa gara addunyaatti hin ergineetii."},{"book":"Yohannis","chapter":"3","verse":"18","text":"Kan isatti amanutti hin muramu; kan isatti hin amanne garuu waan inni maqaa Ilma Waaqaa tokkichaatti hin amaniniif ammuma iyyuu itti murameera."},{"book":"Yohannis","chapter":"3","verse":"19","text":"Murtiin sunis isa kana: Ifni gara addunyaa dhufe; namoonni garuu waan hojiin isaanii hamaa tureef ifa caalaa dukkana jaallatan."},{"book":"Yohannis","chapter":"3","verse":"20","text":"Namni waan hamaa hojjetu kam iyyuu ifa jibba; akka hojiin isaa ifatti hin baafamneefis gara ifaa hin dhufu."},{"book":"Yohannis","chapter":"3","verse":"21","text":"Namni dhugaa hojjetu kam iyyuu garuu akka hojiin isaa akka fedhii Waaqaatti hojjetamuun isaa mulʼatuuf gara ifaa dhufa."},{"book":"Yohannis","chapter":"3","verse":"22","text":"Ergasiis Yesuusii fi barattoonni isaa gara biyya Yihuudaa dhaqan; innis isaan wajjin achi ture; ni cuuphes."},{"book":"Yohannis","chapter":"3","verse":"23","text":"Yohannisis naannoo Saalem iddoo Enoon jedhamutti ni cuupha ture; bishaan baayʼeen achi tureetii; namoonnis achi dhaqanii cuuphamu turan."},{"book":"Yohannis","chapter":"3","verse":"24","text":"Kunis utuu Yohannis mana hidhaatti hin galfamin taʼe."},{"book":"Yohannis","chapter":"3","verse":"25","text":"Yommus barattoota Yohannisii fi Yihuudii tokko gidduutti waaʼee qulqulleeffamuu irratti wal falmiin uumame."},{"book":"Yohannis","chapter":"3","verse":"26","text":"Isaanis Yohannis bira dhufanii, “Yaa barsiisaa, namichi si wajjin Yordaanos gama ture, kan ati waaʼee isaa dhugaa baate sun kunoo cuuphuutti jira; namni hundis gara isaa dhaquutti jira” jedhaniin."},{"book":"Yohannis","chapter":"3","verse":"27","text":"Yohannisis akkana jedhee deebise; “Namni yoo samii irraa isaaf kenname malee homaa fudhachuu hin dandaʼu."},{"book":"Yohannis","chapter":"3","verse":"28","text":"Akka ani, ‘Ani Kiristoos3:28 yookaan Masiihicha miti; garuu isa dura nan ergame’ jedhe isin mataan keessan iyyuu dhugaa naa baatu."},{"book":"Yohannis","chapter":"3","verse":"29","text":"Misirrittiin kan misirrichaa ti. Miinjeen misirricha bira dhaabatuu fi isa dhaggeeffatu, yommuu sagalee misirrichaa dhagaʼutti akka malee gammada. Gammachuun sun kan koo ti; gammachuun koos amma guutuu taʼeera."},{"book":"Yohannis","chapter":"3","verse":"30","text":"Inni guddaa taʼuu qaba; ani immoo xinnaa taʼuun qaba."},{"book":"Yohannis","chapter":"3","verse":"31","text":"“Kan olii dhufu inni hundumaa oli; inni lafaa immoo kanuma lafaa ti; waanuma lafaa dubbatas. Kan samii irraa dhufu inni hundumaa oli."},{"book":"Yohannis","chapter":"3","verse":"32","text":"Inni waan argee fi waan dhagaʼe dhugaa baʼa; dhuga baʼumsa isaa garuu eenyu iyyuu hin fudhatu."},{"book":"Yohannis","chapter":"3","verse":"33","text":"Namni dhuga baʼumsa kana fudhates akka Waaqni dhugaa taʼe mirkaneesse."},{"book":"Yohannis","chapter":"3","verse":"34","text":"Inni Waaqni erge dubbii Waaqaa dubbata; Waaqnis safara malee Hafuura isaa ni kennaatii."},{"book":"Yohannis","chapter":"3","verse":"35","text":"Abbaan Ilma ni jaallata; waan hundas harka isaatti kenneera."},{"book":"Yohannis","chapter":"3","verse":"36","text":"Namni Ilmatti amanu jireenya bara baraa qaba; namni Ilmaaf hin ajajamne garuu dheekkamsa Waaqaatu isa irra jiraata malee jireenya hin argu.”"}]}