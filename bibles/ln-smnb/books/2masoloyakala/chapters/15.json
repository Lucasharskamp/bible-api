{"data":[{"book":"2 Masolo ya Kala","chapter":"15","verse":"1","text":"Molimo ya Nzambe akitelaki Azaria, mwana mobali ya Odedi."},{"book":"2 Masolo ya Kala","chapter":"15","verse":"2","text":"Azaria ayaki liboso ya Asa mpe alobaki na ye : « Asa elongo na bato nyonso ya Yuda mpe ya Benjame, boyoka ngai ! Yawe azalaka elongo na bino soki bino bozali elongo na Ye. Soki boluki Ye, akomimonisa epai na bino. Nzokande, soki botiki Ye, Ye mpe akotika bino !"},{"book":"2 Masolo ya Kala","chapter":"15","verse":"3","text":"Na tango molayi, Isalaele azangaki Nzambe ya solo, azangaki Banganga-Nzambe mpo na koteya ye, mpe azangaki mibeko."},{"book":"2 Masolo ya Kala","chapter":"15","verse":"4","text":"Kasi kati na pasi na bango, bazongelaki Yawe, Nzambe ya Isalaele ; balukaki Ye, mpe Ye amimonisaki epai na bango."},{"book":"2 Masolo ya Kala","chapter":"15","verse":"5","text":"Na tango yango, kimia ezalaki te mpo na bato oyo bazalaki kokende mpe kozonga, pamba te mobulu ezalaki kati na bavandi nyonso ya mikili."},{"book":"2 Masolo ya Kala","chapter":"15","verse":"6","text":"Ekolo moko ezalaki kobundisa ekolo mosusu, engumba moko ezalaki kobundisa engumba mosusu, pamba te Nzambe azalaki kokotisa mobulu kati na bango na nzela ya pasi ya lolenge nyonso."},{"book":"2 Masolo ya Kala","chapter":"15","verse":"7","text":"Boye bino, botelema ngwi mpe bolemba te, pamba te misala na bino ezali na lifuti. »"},{"book":"2 Masolo ya Kala","chapter":"15","verse":"8","text":"Sima na Asa koyoka maloba oyo mpe lisakoli ya Azaria, mwana mobali ya mosakoli Odedi, azwaki mpiko, alongolaki banzambe ya bikeko kati na bituka ya Yuda, ya Benjame mpe kati na bingumba oyo abotolaki kati na etuka ya bangomba ya Efrayimi ; azongisaki etumbelo ya Yawe oyo ezalaki liboso ya ndako moke ya kokotela na Tempelo ya Yawe."},{"book":"2 Masolo ya Kala","chapter":"15","verse":"9","text":"Asangisaki bato nyonso ya Yuda mpe ya Benjame, elongo na bato oyo bawutaki na mabota ya Efrayimi, ya Manase mpe ya Simeoni, oyo bakomaki kovanda kati na bango, pamba te bana ebele ya Isalaele basanganaki na mokonzi Asa tango bamonaki ete Yawe, Nzambe na ye, azali elongo na ye."},{"book":"2 Masolo ya Kala","chapter":"15","verse":"10","text":"Basanganaki na Yelusalemi na sanza ya misato ya mobu ya zomi na mitano ya bokonzi ya Asa."},{"book":"2 Masolo ya Kala","chapter":"15","verse":"11","text":"Na mokolo wana, kati na bomengo ya bitumba oyo bazongaki na yango, babonzelaki Yawe bangombe nkama sambo mpe bameme nkoto sambo."},{"book":"2 Masolo ya Kala","chapter":"15","verse":"12","text":"Basalaki boyokani na kolapa ndayi ete bakokangama na Yawe, Nzambe ya batata na bango, na mitema mpe na molimo na bango mobimba ;"},{"book":"2 Masolo ya Kala","chapter":"15","verse":"13","text":"bongo moto nyonso oyo akokangama te na Yawe, Nzambe ya Isalaele, azala mwana to mokolo, tata to mama, basengeli koboma ye."},{"book":"2 Masolo ya Kala","chapter":"15","verse":"14","text":"Balapaki ndayi epai na Yawe, na mongongo makasi, na kobeta maboko mpe milolo, mpe na lokito ya kelelo mpe ya maseke."},{"book":"2 Masolo ya Kala","chapter":"15","verse":"15","text":"Bato nyonso ya Yuda basepelaki na ndayi yango, pamba te balapaki yango na mitema na bango mobimba ; bazwaki mokano ya kokangama na Yawe Nzambe na esengo, mpe Ye amimonisaki epai na bango. Boye, Yawe apesaki bango bopemi na bangambo nyonso."},{"book":"2 Masolo ya Kala","chapter":"15","verse":"16","text":"Mokonzi Asa alongolaki ezala Maaka, mama na ye, na lokumu ya mama ya mokonzi, pamba te Maaka asalelaki nzambe mwasi Ashera ekeko ya soni. Asa abukaki ekeko yango ya soni kino kokomisa yango putulu, mpe atumbaki yango kati na lubwaku ya Sedron."},{"book":"2 Masolo ya Kala","chapter":"15","verse":"17","text":"Kasi abebisaki te kati na Isalaele bisambelo ya likolo ya bangomba. Nzokande, Asa abatelaki motema na ye sembo, na mikolo nyonso ya bomoi na ye ;"},{"book":"2 Masolo ya Kala","chapter":"15","verse":"18","text":"azongisaki kati na Tempelo ya Nzambe biloko oyo tata na ye mpe ye moko babulisaki : palata, wolo mpe biloko mosusu."},{"book":"2 Masolo ya Kala","chapter":"15","verse":"19","text":"Bitumba ezalaki lisusu te kino na mobu ya tuku misato na mitano ya bokonzi ya Asa."}]}