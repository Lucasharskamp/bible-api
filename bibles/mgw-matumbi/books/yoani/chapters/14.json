{"data":[{"book":"Yoani","chapter":"14","verse":"1","text":"Yesu ngaabakia, “Kanemube na kyukala mumyoyo yinu. Mumwu'bi'lya Nnu'ngu', muniu'bi'li na nenga."},{"book":"Yoani","chapter":"14","verse":"2","text":"Munyumba ya Tati' bangu' muutamo mwambone. Ikapangage nyonyoli, nilu'e kummakia. Nambi'yambi' niyenda kummi'kyanga wiso muutamo."},{"book":"Yoani","chapter":"14","verse":"3","text":"Na mana niyi'i kummi'kya muutamo, naalu'a buya kai' kuntolanga li'nga palu' panibile nenga, na mwenga mwaabe."},{"book":"Yoani","chapter":"14","verse":"4","text":"Mwitangite ndi'la yo yenda akwo kwaniyenda.”"},{"book":"Yoani","chapter":"14","verse":"5","text":"Tomasi ngammakia, “Bwana, tutangiteli kwauyenda, tukombwabuli kwitanga ndi'la?”"},{"book":"Yoani","chapter":"14","verse":"6","text":"Yesu ngannyangwa, “Nenga ngana ndi'la, ukakape na ukoto. Ntu'pu' ywakombwa yenda kwa Tati' ila kwo pi'tya kasangu'."},{"book":"Yoani","chapter":"14","verse":"7","text":"Kwa mwanjaa munitangite nenga, mulu'a kwatanga na Tati' bangu' kai'. No bu'ka nambi'yambi', mwatangite kai' mwabweni.”"},{"book":"Yoani","chapter":"14","verse":"8","text":"Pilipi ngammakia, “Bwana, utulangili Tati', na twenga yali'ngana.”"},{"book":"Yoani","chapter":"14","verse":"9","text":"Yesu ngammakia, “Nitami na mwenga kwa masu'ba ga goti, nawenga Pilipi unanitangali? Ywaanibweni nenga abweni na Tati'. Ukombwabuli baya, ‘Utulangili Tati'?’"},{"book":"Yoani","chapter":"14","verse":"10","text":"Buli, uu'bi'lyali panga nenga nibi nkati ya Tati', nabembe Tati' babi nkati yangu'? Mayi'gi'yo ganimmakianga, nigalongelali kwa utawala wangu'. Ila Tati' bababile nkati yangu' bapanga lyengo lyabe."},{"book":"Yoani","chapter":"14","verse":"11","text":"Mupalikwa kuniu'bi'lya panibaya panga nenga nibile nkati ya Tati' nabembe babile nkati yangu'. Mana lili, muu'bi'li kwa mwanjaa ya makowe ganigapanga."},{"book":"Yoani","chapter":"14","verse":"12","text":"Kakape nimmakianga, ywaniu'bi'lya alu'a panga makowe ganigapanga nenga, kai' alu'a panga maku'lu' muno, kwa mwanjaa niyenda kwa Tati'."},{"book":"Yoani","chapter":"14","verse":"13","text":"Na sosoti samwaalu'a lu'ba kwa lina lyangu', naalu'a kipanga, li'nga Tati' bakwi'yi'lwe nkati ya Mwana."},{"book":"Yoani","chapter":"14","verse":"14","text":"Mana munilu'bite sosoti kwa lina lyangu', naalu'a kumpangya."},{"book":"Yoani","chapter":"14","verse":"15","text":"“Mana munipendile mwaalu'a kwikamwa amuli yangu'."},{"book":"Yoani","chapter":"14","verse":"16","text":"Nanenga nilu'a kwalu'ba Tati', na bembe baalu'a kumpeya Nnyangatiyi ywi'ngi' ywaalu'a tama na mwenga milele."},{"book":"Yoani","chapter":"14","verse":"17","text":"Ywembe nga Loo ywa kakape. Dunia ikombwali kumpokya kwa mwanjaa ikombwali kummona wala kuntanga. Lakini mwenga muntangite kwa mwanjaa atama na mwenga na ai nkati yinu."},{"book":"Yoani","chapter":"14","verse":"18","text":"“Naalu'a kunnekali muuki'ba, naalu'a isa kai' kasinu."},{"book":"Yoani","chapter":"14","verse":"19","text":"Balo pasene dunia yaalu'a nibonali kai', lakini mwenga mwalu'a nibona. Kwa mwanjaa nenga nankoti, na mwenga mwapanga mwaakoti."},{"book":"Yoani","chapter":"14","verse":"20","text":"Lisu'ba li'lu' palyaalu'a ika mwatanga panga nenga nibile nkati ya Tati', na mwenga nkati yangu', nanenga nkati yinu."},{"book":"Yoani","chapter":"14","verse":"21","text":"Ywapokya amuli yangu' na kwikamwa, ywembe nga ywanipenda. Na ywanipenda nenga, aapendelwa na Tati' bangu', nanenga nalu'a kumpenda na kwilaya kasake.”"},{"book":"Yoani","chapter":"14","verse":"22","text":"Yuda (yu'lu' Isikalioti li) ngammakia, “Bwana, ukombwabuli kwilaya kasitu, lakini kwa dunia lili?”"},{"book":"Yoani","chapter":"14","verse":"23","text":"Yesu ngayangwa, “Mundu mana anipendile, alu'a kamwa liyi'gi'yo lyangu'. Tati' bangu' baalu'a kumpenda, na twenga twaalu'a isa kasake no tama nakwe."},{"book":"Yoani","chapter":"14","verse":"24","text":"Ywakotoka kunipenda akamwali mayi'gi'yo gangu'. Na mayi'gi'yo gamugayu'wine gangu' lili, ila ga Tati' babanitumike."},{"book":"Yoani","chapter":"14","verse":"25","text":"“Nimmakiangite makowe ga nibile balo pamope na mwenga,"},{"book":"Yoani","chapter":"14","verse":"26","text":"lakini Nnyangatiyi, Loo Mpeleteu bembe Tati' baalu'a kuntuma kwa lina lyangu', alu'a kunnyi'gana kila kili'be na kunku'mbu'ki'yanga goti ganammakie."},{"book":"Yoani","chapter":"14","verse":"27","text":"“Amani nendakunekya, nimpeyanga amani yangu'. Nimpeyangali kati dunia mwaimpeya. Kanemube na kyukala wala yogopa."},{"book":"Yoani","chapter":"14","verse":"28","text":"Mwaaniyu'wine mu'lu' mwanammakie, ‘Nendabu'ka kasangu' ila naalu'a buya kai' kasinu.’ Kenda mukanipenda, mulu'e napusika kwa mwanjaa niyenda kwa Tati', nabembe nga aku'lu' pi'ta nenga."},{"book":"Yoani","chapter":"14","verse":"29","text":"Nimmakiangite makowe ga nambi'yambi' gai balo pitya, li'nga pagaalu'a pitya mwapate u'bi'lya."},{"book":"Yoani","chapter":"14","verse":"30","text":"Naalu'a longelali kai' na mwenga makowe gambone, kwa mwanjaa mpi'ndo ywa dunia yi'no endaisa. Ywembe ntu'pu' uweso kasangu' nenga,"},{"book":"Yoani","chapter":"14","verse":"31","text":"li'nga dunia itange panga napendi Tati', nanenga nipanga mu'mu'lu'mu'lu' kati Tati' mwabaaniamulise. Muyi'me, tubu'ke pano.”"}]}