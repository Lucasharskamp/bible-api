{"data":[{"book":"Gaalu Sɛʋɛi","chapter":"15","verse":"1","text":"Ɠɔoɠɔ GALAGI ɓɔɛni Moize ʋɔ, é ɠɛ ma:"},{"book":"Gaalu Sɛʋɛi","chapter":"15","verse":"2","text":"«Ɓɔɛ Izilayɛle nuiti pɔ, è ɠɛ ti ma: Siɛgi zu wo zeelizu la zooi naa zu, gè ʋaazu feezu wo ʋɛ ga wo zei ná,"},{"book":"Gaalu Sɛʋɛi","chapter":"15","verse":"3","text":"wa ɠɛna pɔ wo zalaɠaiti kula Ɠɔoɠɔ GALAGI ʋɛ, nii abui galazu, gala zalaɠai, ɓaa minazeɠe daazeeli zalaɠai, ɓaa vebɛanii nui daai ɠisu, ɓaa zalaɠai nii é ʋilɛsu wa-ƓALA fai ma vɛti voloi ta ʋa, wa kɛ ga nikɛi, ɓaa baalagi, ɓaa bolii, nii é ɠalazu, makugi nɛai Ɠɔoɠɔ GALAGI ʋɛ."},{"book":"Gaalu Sɛʋɛi","chapter":"15","verse":"4","text":"Wa vebɛ zalaɠaiti kpɔ zalaɠa zua ɠilagilagi pɛ ba. Wa ɓulu vukɔ ʋagɔi kilo saʋagɔ ɓɔ ba, gaayɔgai ga gulɔi litɛlɛ ɠila ta tukpɛ (1,5),"},{"book":"Gaalu Sɛʋɛi","chapter":"15","verse":"5","text":"ta puya zalaɠai ɠɛ ga dɔɔi litɛlɛ ɠila ta tukpɛ (1,5), ni zalaɠa zuai ɠa ga baala ziʋoi."},{"book":"Gaalu Sɛʋɛi","chapter":"15","verse":"6","text":"Ni baala sinɛ wolai ʋe, wa vebɛ zalaɠai ɠɛ ga ɓulu vukɔ ʋagɔi kilo lɔzita, gaayɔgai ga gulɔi litɛlɛ felegɔ,"},{"book":"Gaalu Sɛʋɛi","chapter":"15","verse":"7","text":"ta puya zalaɠai ɠɛ ga dɔɔi litɛlɛ felegɔ. Naama zalaɠaiti makugi ɠa nɛɛ Ɠɔoɠɔ GALAGI ʋɛ."},{"book":"Gaalu Sɛʋɛi","chapter":"15","verse":"8","text":"Ni nikɛ zinɛi ɠa wo kulazu ga zalaɠai Ɠɔoɠɔ GALAGI ʋɛ, é ɠɛ ga gala zalaɠai, ɓaa minazeɠe daazeeli zalaɠai, ɓaa é ɠɛ ga ziilɛi zalaɠai,"},{"book":"Gaalu Sɛʋɛi","chapter":"15","verse":"9","text":"wa ɓulu vukɔ ʋagɔi kilo taaʋuugɔ ɓɔ ba ga vebɛ zalaɠai, gaayɔgai ga gulɔi litɛlɛ saʋagɔ,"},{"book":"Gaalu Sɛʋɛi","chapter":"15","verse":"10","text":"ta puya zalaɠai ɠɛ ga dɔɔi litɛlɛ saʋagɔ. Zalaɠai ʋe, nii abui galazu, makugi nɛai Ɠɔoɠɔ GALAGI ʋɛ."},{"book":"Gaalu Sɛʋɛi","chapter":"15","verse":"11","text":"«Pele ɠana wo maanɛai wo nikɛ zinɛ zalaɠai ɠula la, ɓaa baala sinɛi, ɓaa baala sinɛ yiʋoi, ɓaa boli yiʋoi."},{"book":"Gaalu Sɛʋɛi","chapter":"15","verse":"12","text":"Toganii mɔin ʋa ʋele-o-ʋele, vebɛanii ɠa ʋɛɛ ti ɠilagilagi ʋa."},{"book":"Gaalu Sɛʋɛi","chapter":"15","verse":"13","text":"Izilayɛle nu ɓɔɔɓɔgi kpein maanɛɛʋɛ é naama lɔgi zo, a ɠɛna zalaɠai ɠulaa, nii abui galazu, makugi nɛai Ɠɔoɠɔ GALAGI ʋɛ."},{"book":"Gaalu Sɛʋɛi","chapter":"15","verse":"14","text":"Tɔ gilagi naa nɔ ɠa a zei nuɓusɛi pɛ ma, ga faa ɠila nɔ anɛɛ wɛɛin é ga seikɔɠɔma nui, ɓaa ná-pɛlɛyeɠei wo zaama wo-mavofodaiti kpein su, ni ta pɔ ti zalaɠa ɠula, nii abui galazu, makugi nɛai Ɠɔoɠɔ GALAGI ʋɛ."},{"book":"Gaalu Sɛʋɛi","chapter":"15","verse":"15","text":"Nuɓusɛi pɛ ka tɔgi naa zo, ga faa ɠila nɔ toɠa la ɛsɛ gilagilagi pɛ ma, Izilayɛle nu ʋɛɛ seikɔɠɔma nu ʋa. Naa ɠa ɠɛ ga ɠɔoɠɔ tɔgi, wo-mavofodaiti kpein bɛ, ta seikɔɠɔma nui, Ɠɔoɠɔ GALAGI ɠaazu."},{"book":"Gaalu Sɛʋɛi","chapter":"15","verse":"16","text":"Tɔ gilagi, ta deve ɠilagi nɔ ɠa a ɠɛ ná wo pɛ bɛ, wa seikɔɠɔma nui.»"},{"book":"Gaalu Sɛʋɛi","chapter":"15","verse":"17","text":"Ɠɔoɠɔ GALAGI ɠɛni Moize ma:"},{"book":"Gaalu Sɛʋɛi","chapter":"15","verse":"18","text":"«Ɓɔɛ Izilayɛle nuiti pɔ, è ɠɛ ti ma: Siɛgi zu wo zeelizu la zooi zu, ʋɛ gè losu wo luɠɔ, wo li ná,"},{"book":"Gaalu Sɛʋɛi","chapter":"15","verse":"19","text":"wo ma you zu ɓului miizu, wa gilazu zeɠe ba ga vebɛanii Ɠɔoɠɔ GALAGI ʋɛ."},{"book":"Gaalu Sɛʋɛi","chapter":"15","verse":"20","text":"Siɛgi zu wo ɓului mɔsu da, wa ma mɔungi zeɠe ba, wo kula bɛ̀ ga zalaɠai, eɠɛʋelei wa ɗa molo niinɛi nɔnɔi zeɠe ba la."},{"book":"Gaalu Sɛʋɛi","chapter":"15","verse":"21","text":"Vebɛanii ɠana, wa fe Ɠɔoɠɔ GALAGI ʋɛ, é ɠula wa-vuului ná-botii ɠɛa mɔungi zu, wo-mavofodaiti kpein su."},{"book":"Gaalu Sɛʋɛi","chapter":"15","verse":"22","text":"«Ni wa koto ɠɛɛna, wo la gaaɠilini ma, wo la tɔgi niiti kpein soni, niiti Ɠɔoɠɔ GALAGI ti veai Moize ya,"},{"book":"Gaalu Sɛʋɛi","chapter":"15","verse":"23","text":"é zo naama voloi ma Ɠɔoɠɔ GALAGI deveiti feeni la, eyɛsu é li wo-mavofodaiti pɔ ʋelela ʋelei,"},{"book":"Gaalu Sɛʋɛi","chapter":"15","verse":"24","text":"ni faaɠaazagi a ɠɛɛna, é la ɠɛɛni ga gaaɠilima, é ɠɛ ga nuɓusɛiti kwɛɛtala zu vaa, nuɓusɛi kpein ka nikɛ zinɛ ɓokpa gila kula ga gala zalaɠai, makugi nɛai Ɠɔoɠɔ GALAGI ʋɛ, é ɓɔ vebɛ zalaɠai ʋa, ta puya zalaɠai, eɠɛʋelei deveai la tɔgi zu, ta boli zinɛi, nii a ɠɛ ga koto gba zalaɠai."},{"book":"Gaalu Sɛʋɛi","chapter":"15","verse":"25","text":"Zalaɠa ɠula nui ɠa kotoi gba Izilayɛle nuɓusɛiti kpein bɛ, suvaa ɠa yɛ ti ʋɛ, tɔɔzei faaɠaazagi ʋe, ti kɛai, ti la gaaɠilini ma. Siɛgi zu ti ʋaazu la ga ta-zalaɠai, nii abui galazu, Ɠɔoɠɔ GALAGI ʋɛ, ta koto gba zalaɠai Ɠɔoɠɔ GALAGI ɠaazu, tɔɔzei ta-vaaɠaazagi vaa ʋa, ti kɛai, ti la gaaɠilini ma,"},{"book":"Gaalu Sɛʋɛi","chapter":"15","verse":"26","text":"suvaa ɠa yɛ Izilayɛle nuɓusɛiti kpein bɛ, ta seikɔɠɔma nuiti, mazɔlɔɔ nuɓusɛiti ti naama vaaɠaazagi ɠɛɛʋɛ, ti la gaaɠilini ma."},{"book":"Gaalu Sɛʋɛi","chapter":"15","verse":"27","text":"«Ni nu ɠila kpe nɔ ʋe, é kotoi ɠɛai, é la gaaɠilini ma, toɠa kona gila boli zaai ɠula ga koto gba zalaɠai."},{"book":"Gaalu Sɛʋɛi","chapter":"15","verse":"28","text":"Zalaɠa ɠula nui ɠa kotoi gba Ɠɔoɠɔ GALAGI ɠaazu, nui naa ʋɛ, nii é kotoi ɠɛai, é la gaaɠilini ma. Siɛgi zu é kotoi gbazu la bɛ, naa zuvaa ɠa yɛ bɛ."},{"book":"Gaalu Sɛʋɛi","chapter":"15","verse":"29","text":"Siɛgi zu nu a koto ɠɛɛna la, nii é la gaaɠilini ma, tɔ gilagi nii nɔ ɠa a zei nui pɛ ma, Izilayɛle nuiti ti ga zou lointi, ta seikɔɠɔma nuiti."},{"book":"Gaalu Sɛʋɛi","chapter":"15","verse":"30","text":"«Kɛlɛ nu-o-nu, nii a gaaɠili ma, é kotoi ɠɛ, Izilayɛle nui, é ga zou loin, ɓaa seikɔɠɔma nui, é Ɠɔoɠɔ GALAGI lɔɠɔi ɠoloɠologa, kpe ka leʋe ná-nuɓusɛiti ba, é ɠula ti zaama."},{"book":"Gaalu Sɛʋɛi","chapter":"15","verse":"31","text":"É Ɠɔoɠɔ GALAGI laawooi ʋɛlɛʋiliga, é ná-deveiti koloɠolo, kɛni kpe ge leʋe ná-nuiti ba. Ná-faaɠaaza golai ma ɠasɔi ɠa la unma.»"},{"book":"Gaalu Sɛʋɛi","chapter":"15","verse":"32","text":"Tɛi Izilayɛle nuiti ti ɠɛni teʋebai zu, ti zunui ta ɠaani, é ɗa koʋii ɠale dooɠo foloi."},{"book":"Gaalu Sɛʋɛi","chapter":"15","verse":"33","text":"Tɛiti ti soni ná, ti ʋaani la Moize ʋɔ ta Aalɔn, ta nuɓusɛiti kpein pɔ."},{"book":"Gaalu Sɛʋɛi","chapter":"15","verse":"34","text":"Ti makɛni ma ga pagɔ, tɔɔzei faa nɔpɛ ge la ɠɛni dɛ leveni, é ʋa ʋilɛ naa ʋa, nii a zoo é ɠɛ la."},{"book":"Gaalu Sɛʋɛi","chapter":"15","verse":"35","text":"Ɠɔoɠɔ GALAGI ɠɛni Moize ma: «Ta naama zunui ʋaa. Wa lii la wo-ʋuuzuʋɛ ʋoluʋɛ, nuɓusɛi kpein ge sɔ ga kɔtui.»"},{"book":"Gaalu Sɛʋɛi","chapter":"15","verse":"36","text":"Názu ɠa nuɓusɛiti ti ɠulani la la, ti-ʋuuzuʋɛ ʋoluʋɛ, ti sɔ ga kɔtui, eyɛsu é za, eɠɛʋelei Ɠɔoɠɔ GALAGI ma levei veeni la Moize ya."},{"book":"Gaalu Sɛʋɛi","chapter":"15","verse":"37","text":"Ɠɔoɠɔ GALAGI ɠɛni Moize ma:"},{"book":"Gaalu Sɛʋɛi","chapter":"15","verse":"38","text":"«Bo Izilayɛle nuiti ma ga, tiya-o, ti-mavofodaiti-yo, ti geze yiizayiizagi lo ta-ʋɛɛkɔma zeɠeiti goizuʋɛ, ta geze ɠaali ɓiinii."},{"book":"Gaalu Sɛʋɛi","chapter":"15","verse":"39","text":"Siɛgi zu wo geze yiizayiizagiti kaazu la, wa ɠizɛ Ɠɔoɠɔ GALAGI ná-deveiti su, wo ɗa kɛ, wo la ɓɔɠɔ ɠakaga, wo ʋa ʋilɛ wo yiima vaiti polu, ta wa-ɠaazuɠulapɔiti, niiti ti wo lɔɔzu wooʋaladai zu."},{"book":"Gaalu Sɛʋɛi","chapter":"15","verse":"40","text":"Naazu wa ɠizɛ nà-deveiti kpein su, wo ɠolo ti ʋɛ. Wa ɲade wa-ƓALAGI ʋɛ."},{"book":"Gaalu Sɛʋɛi","chapter":"15","verse":"41","text":"Nà ga Ɠɔoɠɔ GALAGI, wa-ƓALAGI, nii é wo ɠulaai Ezipete yooi ʋa, ga é ɠɛ ga wa-ƓALAGI. Ungo, nà ga Ɠɔoɠɔ GALAGI, wa-ƓALAGI.»"}]}