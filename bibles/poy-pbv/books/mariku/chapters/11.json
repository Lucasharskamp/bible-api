{"data":[{"book":"Mariku","chapter":"11","verse":"1","text":"Pawaweriti wapakwegera na Yerusalemu wasokiti Betifagi na Betaniya, pakwegera na Lugongu lwa Mizeyituni, palii kawatuma wawili wa wafundwa wakuwi wawalongoleri,"},{"book":"Mariku","chapter":"11","verse":"2","text":"kawagambira, “Mgendi mushijiji sha kulongolu kwenu. Payiwera mwakwingira amu, hamwoni mwana gwa punda wamtawa, mweni kenitenderwi na muntu. Mumyopoli mumjegi."},{"book":"Mariku","chapter":"11","verse":"3","text":"Handa muntu pakawakosiya, ‘Mbona mtenda hangu?’ Mumgambiri, ‘Mtuwa kamfira na hakamwuziyi panu ulavinu.’ ”"},{"book":"Mariku","chapter":"11","verse":"4","text":"Su wagenda, wamwona mwana gwa punda mumbwega munjira wamtawa mumlyangu. Pawaweriti wankumyopola,"},{"book":"Mariku","chapter":"11","verse":"5","text":"wantu wamu waweriti wagoloka palii wawakosiya, “Mwankumyopola punda ayu gwa shishi?”"},{"book":"Mariku","chapter":"11","verse":"6","text":"Wafundwa wawankula ntambu Yesu yakawagambiriti, nawomberi wawaleka wagendi zawu."},{"book":"Mariku","chapter":"11","verse":"7","text":"Wamjegiriti Yesu mwana punda ayu. Wayazalira nguwu zawu pampindi pa mwana punda ulii na Yesu kakwena kalivaga pampindi pakuwi."},{"book":"Mariku","chapter":"11","verse":"8","text":"Wantu wavuwa wayazalira nguwu zawu munjira, wamonga wayazalira miputira ya mitera yawayidumuliti mumalambu."},{"book":"Mariku","chapter":"11","verse":"9","text":"Wantu woseri yawalongoleriti na wafatiti, wanjiti kubotanga, “Kazyumwi Mlungu! Katekelerwi uliya yakiza kwa litawu lya Mtuwa!"},{"book":"Mariku","chapter":"11","verse":"10","text":"Utekelerwi ufalumi wiza wa tati gwetu Dawudi. Kazyumwi Mlungu gwa kumpindi nentu!”"},{"book":"Mariku","chapter":"11","verse":"11","text":"Yesu kingiriti lushi lwa Yerusalemu, kagenda Mnumba nkulu ya Mlungu, Kalola kila shintu weri. Kumbiti toziya iweriti kala pashimii, kagenda Betaniya pamuhera na wafundwa wakuwi lilongu na wawili."},{"book":"Mariku","chapter":"11","verse":"12","text":"Shirawu yakuwi, pawaweriti wankulawa Betaniya, Yesu kaniti njala."},{"book":"Mariku","chapter":"11","verse":"13","text":"Su kwa kutali kaguwona mkuyu gwana mihamba ivuwa. Kagugendera kawoni handa guweriti na libwajubwaju loseri. Pakasokiti, kaguwoniti gwahera libwajubwaju lyoseri ira mihamba hera, toziya iweriti ndiri shipindi sha mabwajubwaju."},{"book":"Mariku","chapter":"11","verse":"14","text":"Panu Yesu kagugambira mkuyu, “Kwanjira leru ata mashaka gangalikupera muntu yoseri nakaliya mabwajubwaju kwaku!”"},{"book":"Mariku","chapter":"11","verse":"15","text":"Su wasokiti Yerusalemu. Yesu kingira Mnumba nkulu ya Mlungu kanja kuwawinga kunja wantu waweriti wankuwuza na kuhemera vintu. Kazigalambuziya meza zawaweriti wankuvunjira mpiya na vigoda vya walii yawaweriti wankuwuza wang'unda."},{"book":"Mariku","chapter":"11","verse":"16","text":"Kamlekeziyiti ndiri muntu yoseri kupitira pamlangu gwa Numba nkulu ya Mlungu pakatola shintu."},{"book":"Mariku","chapter":"11","verse":"17","text":"Shakapanu kawafunda, “Ilembwa Mumalembu Mananagala, ‘Mlungu kalonga Numba yangu hawayishemi Numba ya kumuluwa Mlungu kwa maisi goseri!’ Kumbiti muyitenda kuwera mpanga ya wakwepula!”"},{"book":"Mariku","chapter":"11","verse":"18","text":"Watambika wakulu na wafunda wa Malagaliru pawapikaniriti aga, wanjiti kusakula njira ya kumlaga. Kumbiti wamtiriti toziya lipinga lya wantu lilikangashiti na mafundu gakuwi."},{"book":"Mariku","chapter":"11","verse":"19","text":"Paiweriti pashimii, Yesu na wafundwa wakuwi wawukiti mlushi."},{"book":"Mariku","chapter":"11","verse":"20","text":"Shirawu yakuwi mandawira pee, pawaweriti wankupita, waguwoniti mkuyu guliya gunyala goseri, kwanjira kumishigira mpaka kumihamba"},{"book":"Mariku","chapter":"11","verse":"21","text":"Peteru kalihola visoweru vyakatakuliti Yesu, kamgambira, “Mfunda gulori! Mkuyu gulii gwagugulapiriti, gunyala!”"},{"book":"Mariku","chapter":"11","verse":"22","text":"Yesu kawagambira, “Mumjimiri Mlungu.”"},{"book":"Mariku","chapter":"11","verse":"23","text":"“Nukugambirani nakaka, muntu pakalugambira lugongu alu, ‘Gutupuki gukalyasi mulitanda,’ pota na lyoga mumoyu mwakuwi, kumbiti kajimira kuwera vitwatira vyoseri vyakatakula vinyawiki, havimnyawikili."},{"book":"Mariku","chapter":"11","verse":"24","text":"Hangu nukugambirani, pamumluwa Mlungu shintu shoseri, mjimiri handa mshiyanka kala, namwenga hamshiyanki shintu shoseri shamuluwiti."},{"book":"Mariku","chapter":"11","verse":"25","text":"Pamgoloka kumluwa Mlungu, gumlekiziyi kila muntu yakakutenderani vidoda, su Tati gwenu kakumpindi hakawalekiziyi mwenga vidoda vyenu.”"},{"book":"Mariku","chapter":"11","verse":"26","text":"Kumbiti handa mwenga mulekiziya ndiri, ama Tati gwenu gwa kumpindi hapeni kawalekizii mwenga vidoda vyenu."},{"book":"Mariku","chapter":"11","verse":"27","text":"Su wasoka kayi Yerusalemu. Yesu pakaweriti kankugendagenda Mnumba nkulu ya Mlungu, watambika wakulu na wafunda wa malagaliru na wazewi wamgendiriti,"},{"book":"Mariku","chapter":"11","verse":"28","text":"wamkosiya, “Gwankutenda vitwatira avi kwa ukulu gaa? Gani yakakupiti ukulu wa kutenda vitwatira avi?”"},{"book":"Mariku","chapter":"11","verse":"29","text":"Kumbiti Yesu kawagambira, “Hanuwakosiyani shintu shimu, pamnankula, naneni vira hanuwagambirani kwa ukulu gaa nankutenda vitwatira avi."},{"book":"Mariku","chapter":"11","verse":"30","text":"Hashi, uwezu wa Yohani wa kubatiza ulawa kumpindi kwa Mlungu ama ulawa kwa wantu? Munankuli.”"},{"book":"Mariku","chapter":"11","verse":"31","text":"Wanja kulitakuziya, “Patutakula, ‘Ulawiti kumpindi kwa Mlungu,’ hakatukosiyi, su mbona munjimira ndiri?”"},{"book":"Mariku","chapter":"11","verse":"32","text":"“Hapeni tutakuli ulawa kwa wantu, patutakula hangu tutira lipinga lya wantu toziya woseri wajimiriti handa Yohani kaweriti mbuyi gwa Mlungu nakaka.”"},{"book":"Mariku","chapter":"11","verse":"33","text":"Su, wamwankula Yesu, “Twenga tuvimana ndiri.”"}]}