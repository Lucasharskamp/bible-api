{"data":[{"book":"Matej","chapter":"28","verse":"1","text":"Palo savato, rano sabajle ko prvo dive oto kurko, i Marija Magdalena hem i aver Marija ale te dikhen o grobo."},{"book":"Matej","chapter":"28","verse":"2","text":"Otojekhvar ulo baro zemljotres, adalese so o anđeo e Gospodesoro huljilo taro nebo, alo nakoro grobo, cidinđa o bar hem beštino upro leste."},{"book":"Matej","chapter":"28","verse":"3","text":"A ov sijajinđa sar i munja hem lesere šeja inele parne sar o hiv."},{"book":"Matej","chapter":"28","verse":"4","text":"A o stražarija oti dar lelje te tresinen hem ule sar mule."},{"book":"Matej","chapter":"28","verse":"5","text":"Tegani o anđeo phenđa e đuvljenđe: “Tumen ma daran! Džanav so rodena e Isuse kova inele čhivdo ko krsto."},{"book":"Matej","chapter":"28","verse":"6","text":"Ov nane akate; uštino taro mule, ađahar sar so phenđa tumenđe. Aven hem dikhen o than kaj pašlilo,"},{"book":"Matej","chapter":"28","verse":"7","text":"i sigate džan hem vaćeren lesere učenikonenđe: ‘Uštino taro mule hem ače džala angla tumende ki Galileja. Adari ka dikhen le.’ Eče, vaćerđum tumenđe.”"},{"book":"Matej","chapter":"28","verse":"8","text":"I on brzo džele taro grobo hem ani dar, ali hem ani bari radost prastandile te vaćeren adava lesere učenikonenđe."},{"book":"Matej","chapter":"28","verse":"9","text":"Otojekhvar reslja len o Isus hem phenđa lenđe: “Zdravo!” A on ale nakoro leste, dolinde lesere pre hem pele ko kočija anglo leste."},{"book":"Matej","chapter":"28","verse":"10","text":"Tegani o Isus phenđa lenđe: “Ma daran. Džan hem vaćeren mle phraljenđe te džan ki Galileja. Adari ka dikhen man.”"},{"book":"Matej","chapter":"28","verse":"11","text":"I sar o đuvlja džana ine, nesave e stražarendar džele ki diz hem vaćerde e šerutne sveštenikonenđe sa so ulo."},{"book":"Matej","chapter":"28","verse":"12","text":"On čedinde pe e starešinencar hem dogovorinde pe te den but love e vojnikonenđe."},{"book":"Matej","chapter":"28","verse":"13","text":"Phende lenđe: “Vaćeren: ‘Sar amen sovaja ine, lesere učenici ale prekali rat hem čorde le.’"},{"book":"Matej","chapter":"28","verse":"14","text":"A te šunđa zako adava o upravniko, amen ka vaćera oleja hem ka pobrinina amen te na oven tumen problemija.”"},{"book":"Matej","chapter":"28","verse":"15","text":"I on lelje o love hem ćerde sar so inele sikavde. I adaja priča vaćerđa pe maškaro Jevreja sa đi akava dive."},{"book":"Matej","chapter":"28","verse":"16","text":"O dešujekh učenici džele ki Galileja, ki gora ki savi o Isus bičhalđa len te džan."},{"book":"Matej","chapter":"28","verse":"17","text":"I kad dikhle le, pele ko kočija anglo leste. Ali nesave sumnjinde."},{"book":"Matej","chapter":"28","verse":"18","text":"Tegani o Isus alo nakoro lende hem phenđa lenđe: “Dindi maje sa i vlast ko nebo hem ki phuv."},{"book":"Matej","chapter":"28","verse":"19","text":"Adalese džan hem ćeren e manušen oto sa o nacije te oven mle učenici, ađahar so ka krstinen len ano anav e Dadesoro hem e Čhavesoro hem e Svetone Duhosoro"},{"book":"Matej","chapter":"28","verse":"20","text":"hem ađahar so ka sikaven len te ićeren sa so naredinđum tumenđe. I ače, me injum tumencar ano sa o dive, đi ko kraj e svetosoro.”"}]}