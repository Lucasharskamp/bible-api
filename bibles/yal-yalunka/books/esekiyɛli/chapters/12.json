{"data":[{"book":"Esekiyɛli","chapter":"12","verse":"1","text":"Alatala yi falani ito ti n xa, a naxa,"},{"book":"Esekiyɛli","chapter":"12","verse":"2","text":"“Adamadina, i dɔxi yama murutɛxin nan tagi. E yɛɛn na, alogo e xa seen to, koni e mi a yigbɛma. E tunla na, alogo e xa feen mɛ, koni e mi a famuma, amasɔtɔ yama murutɛxin nan e ra."},{"book":"Esekiyɛli","chapter":"12","verse":"3","text":"Nanara, i tan Adamadina, i ya goronne yitɔn i a liga alo i sigama konyiyaan nin yanyi tagini yamaan yɛɛ xɔri. Keli be i siga yire gbɛtɛ yi e yɛɛ xɔri. Waxatina nde, e a kolonma nɛn a yama murutɛxin nan e ra."},{"book":"Esekiyɛli","chapter":"12","verse":"4","text":"I ya goron yitɔnxine ramini e yɛɛ xɔri yanyin na, i tan yi mini ɲinbanna ra e yɛɛ xɔri alo naxanye sigama konyiyani."},{"book":"Esekiyɛli","chapter":"12","verse":"5","text":"Yinla raba yinna ma e yɛɛ xɔri, i yi i ya goronne ramini mɛnna ra,"},{"book":"Esekiyɛli","chapter":"12","verse":"6","text":"i yi e tongo i tungunna ma e yɛɛ xɔri, i yi e xali fitirin ma. I xa i yɛtagin xunna so alogo i nama yamanan mato, bayo n na i findima nɛn taxamasenna ra Isirayila yamaan xa.”"},{"book":"Esekiyɛli","chapter":"12","verse":"7","text":"N yamari naxan na, n yi na liga. N yi n ma goronne ramini yanyin na siga konyiyani. Ɲinbanna ra, n yi yinla raba yinna ma n yiin na, n yi n ma goronne ramini fitirin ma, n yi a tongo n tungunna ma e yɛɛ xɔri."},{"book":"Esekiyɛli","chapter":"12","verse":"8","text":"Xɔtɔnni, Alatala yi falan ti n xa, a naxa,"},{"book":"Esekiyɛli","chapter":"12","verse":"9","text":"“Adamadina, Isirayila yama murutɛxin mi yi i maxɔdin ba, fa fala, ‘I nanse ligama?’"},{"book":"Esekiyɛli","chapter":"12","verse":"10","text":"E yabi, fa fala, ‘Marigina Alatala ito nan falaxi, a naxa: Nabiya falani ito tixi Yerusalɛn mangan nun Isirayila yamaan birin nan xili ma naxanye luxi mɛnni.’"},{"book":"Esekiyɛli","chapter":"12","verse":"11","text":"A fala e xa, i naxa, ‘N findixi ɛ rakolon feen taxamasenna nan na. N naxan ligaxi, na nan nakamalima e ma, e yi suxu yɛngɛni, e siga konyiyani.’"},{"book":"Esekiyɛli","chapter":"12","verse":"12","text":"Mangan naxan e yɛ, na a goronne tongoma nɛn a tungunna ma fitirin ma, a mini taani. Yinla nan nabama a xa yinna ma, a yi mini mɛnna ra. A yi a yɛtagin xunna so alogo a nama yamanan mato."},{"book":"Esekiyɛli","chapter":"12","verse":"13","text":"N na n ma yalaan natima nɛn a yɛɛ ra, a yi a suxu n ma luti ratixin na, n yi a xali Babilɔn taani, Babilɔn kaane yamanani, a mi dɛnaxan toma a yɛɛn na,12.13 A falan tima Manga Sedeki suxu feen nan ma. A mi Babilɔn toma bayo Babilɔn kaane a yɛɛne kalama nɛn. Na feen sɛbɛxi Mangane Firinden 25.4 nun Yeremi 52.7 kui. a yi sa faxa na."},{"book":"Esekiyɛli","chapter":"12","verse":"14","text":"N na a rabilinna muxune birin naxuyama ayi nɛn e nun a ganle, n yi e sagatan silanfanna ra."},{"book":"Esekiyɛli","chapter":"12","verse":"15","text":"Nayi, e a kolonma nɛn a Alatala nan n na, n na e raxuya ayi siyane yɛ e nun yamanane yi."},{"book":"Esekiyɛli","chapter":"12","verse":"16","text":"Koni n muxuna ndee ratangama nɛn yɛngɛn nun fitina kamɛn nun fitina furen ma alogo e xa sa e ti e kɛwali xɔsixine ra e dɛni siyane birin xa e na siga dɛnaxanye yi. Nayi, na kanne a kolonma nɛn a Alatala nan n na.”"},{"book":"Esekiyɛli","chapter":"12","verse":"17","text":"Alatala yi falan ti n xa, a naxa,"},{"book":"Esekiyɛli","chapter":"12","verse":"18","text":"“Adamadina, i nɛma i dɛgema i xuruxurun, i yi igen min gaxun nun kuisanni."},{"book":"Esekiyɛli","chapter":"12","verse":"19","text":"I a falama nɛn yamanan muxune xa, i naxa, ‘Marigina Alatala ito nan falaxi lan Yerusalɛn kaane ma naxanye luxi Isirayila yamanani, a naxa: E dɛgema kuisanna nin, e yi igen min yigitɛgɛni, amasɔtɔ e yamanan nun a yi seene birin naxɔrima nɛn a muxune gbalone fe ma."},{"book":"Esekiyɛli","chapter":"12","verse":"20","text":"Muxune ɲanma nɛn taane yi, yamanan yi findi yire rabeɲinxin na. Nayi, ɛ a kolonma nɛn a Alatala nan n na.’ ”"},{"book":"Esekiyɛli","chapter":"12","verse":"21","text":"Alatala yi falani ito ti n xa, a naxa,"},{"book":"Esekiyɛli","chapter":"12","verse":"22","text":"“Adamadina, nanfera ɛ sandani ito falama ɛ tagi Isirayila bɔxɔn ma, fa fala, ‘Waxatin danguma, koni fe toon naxanye tima alo xiyena, ne sese mi rakamalima.’?"},{"book":"Esekiyɛli","chapter":"12","verse":"23","text":"A fala e xa, i naxa, ‘Marigina Alatala ito nan falaxi, a naxa, “N bata danna sa sandani ito ra, a mi fa falama Isirayila yi sɔnɔn.” ’ Koni a fala e xa, i naxa, ‘Fe toone birin nakamali waxatin bata maso."},{"book":"Esekiyɛli","chapter":"12","verse":"24","text":"Fe to fuu yo mi fa falama Isirayila kaane tagi alo xiyena, yiimatone mi fa muxune rafan feene falama e xa wuleni."},{"book":"Esekiyɛli","chapter":"12","verse":"25","text":"Bayo n tan Alatala, n falan tima nɛn, na yi rakamali keden na. Ɛ tan yama murutɛxina, na ligama nɛn ɛ waxatini. N falan tima nɛn, n yi a rakamali.’ Marigina Alatalaa falan nan na ra.”"},{"book":"Esekiyɛli","chapter":"12","verse":"26","text":"Alatala yi falan ti n xa, a naxa,"},{"book":"Esekiyɛli","chapter":"12","verse":"27","text":"“Adamadina, Isirayila yamana a falama, e naxa, ‘A fe toon naxan tixi, iki fe mi na ra, a nabiya falan tima lan waxati famatɔne nan ma naxanye makuya pon!’"},{"book":"Esekiyɛli","chapter":"12","verse":"28","text":"Nanara, a fala e xa, i naxa, ‘Marigina Alatala ito nan falaxi n xa, a naxa, “N na fala yo ti sɔnɔn, na rakamalima nɛn keden na.” Marigina Alatalaa falan nan na ra.’ ”"}]}