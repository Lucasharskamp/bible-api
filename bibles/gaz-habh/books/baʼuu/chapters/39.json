{"data":[{"book":"Baʼuu","chapter":"39","verse":"1","text":"Isaanis uffata kirrii bifa cuquliisaa, dhiilgee fi bildiimaan dhaʼame kan iddoo qulqulluu keessa tajaajiluuf fayyadu hojjetan. Akkuma Waaqayyo Musee ajajettis uffata qulqulluu Arooniif hojjetan."},{"book":"Baʼuu","chapter":"39","verse":"2","text":"Isaanis warqee fi kirrii bifa cuquliisaa, dhiilgee, bildiimaa fi quncee talbaa kan qalʼifamee foʼameen dirata hojjetan."},{"book":"Baʼuu","chapter":"39","verse":"3","text":"Isaanis kirrii bifa cuquliisaa, dhiilgee, bildiimaa fi quncee talbaa qalʼaa isaa tolchuuf jedhanii warqee sana ogummaa harkaatiin tumanii akka baalaatti haphisanii foʼaa foʼaatti gargar kukkutan."},{"book":"Baʼuu","chapter":"39","verse":"4","text":"Isaanis akka inni walitti guduunfamuu dandaʼuuf funyoo gatiittii kan golee isaa lamaanitti hidhamee ture dirata sanaaf tolchan."},{"book":"Baʼuu","chapter":"39","verse":"5","text":"Sabbanni isaa kan ogummaadhaan dhaʼames akkuma isaa dirata wajjin tokko taʼee warqeedhaan, kirrii bifa cuquliisaa, dhiilgee, bildiimaa fi quncee talbaa kan qalʼifamee foʼameen akkuma Waaqayyo Musee ajajetti hojjetame."},{"book":"Baʼuu","chapter":"39","verse":"6","text":"Isaanis dhagaawwan sardooniksii qopheessanii marsaa faaya warqee naannoo isaatti tolchan; maqaa ilmaan Israaʼelis akka chaappaatti isaan irratti soofan."},{"book":"Baʼuu","chapter":"39","verse":"7","text":"Ergasiis akka ilmaan Israaʼeliif dhagaa yaadannoo taʼuuf akkuma Waaqayyo Musee ajajetti dhagaawwan sana funyoo gatiittii dirata sanatti qabsiisan."},{"book":"Baʼuu","chapter":"39","verse":"8","text":"Isaanis akkuma dirata sanaatti warqeedhaan, kirrii bifa cuquliisaa, dhiilgee, bildiimaa fi quncee talbaa kan qalʼifamee foʼameen ogummaadhaan kiisii qomaa tolchan."},{"book":"Baʼuu","chapter":"39","verse":"9","text":"Kiisiin qomaa kun gama afraniinuu wal qixxee ture; innis walitti dachaa taʼee dheerina taakkuu tokkoo fi balʼina taakkuu tokkoo qaba ture."},{"book":"Baʼuu","chapter":"39","verse":"10","text":"Dhagaawwan gati jabeeyyiis toora afuriin irratti maxxansan. Toora jalqabaa irratti sardiyoon, tophaaziyoonii fi biiralee,"},{"book":"Baʼuu","chapter":"39","verse":"11","text":"toora lammaffaa irratti baluur, sanpeerii fi almaaz,"},{"book":"Baʼuu","chapter":"39","verse":"12","text":"toora sadaffaa irratti yaakinti, kelqedoonii fi yaakinti,"},{"book":"Baʼuu","chapter":"39","verse":"13","text":"toora afuraffaa irratti biiralee, sardooniksii fi yaasphiidi maxxansan. Dhagaawwan kanneenittis marsaa faaya warqee tolchan."},{"book":"Baʼuu","chapter":"39","verse":"14","text":"Dhagaawwan kudha lama kanneen tokkoo tokkoo isaanii irratti maqaa gosoota kudha lama keessaa maqaan tokko akkuma chaappaatti soofame ni turan; tokkoon tokkoon dhagaawwan sanaas maqaa ilmaan Israaʼel tokko tokkoof dhaabate."},{"book":"Baʼuu","chapter":"39","verse":"15","text":"Kiisii qomaatiifis foncaa warqee qulqulluu akka funyootti foʼanii tolchan."},{"book":"Baʼuu","chapter":"39","verse":"16","text":"Isaanis marsaa faaya warqee lamaa fi qubeelaa warqee lama tolchanii qubeelaawwan sana rogawwan kiisii qomaa keessaa lamatti guduunfan."},{"book":"Baʼuu","chapter":"39","verse":"17","text":"Foncaa warqee sana lamaanis qubeelaawwan rogawwan kiisii qomaa sanatti guduunfan."},{"book":"Baʼuu","chapter":"39","verse":"18","text":"Mataa lamaan foncaa lamaan sanaa kaan immoo marsaawwan faayaa lamaanitti guduunfanii karaa fuula duraatiin foncaa dirataa kan gatiittiitti qabsiisan."},{"book":"Baʼuu","chapter":"39","verse":"19","text":"Qubeelaawwan warqee lama tolchanii rogawwan kiisii qomaa biraa kanneen karaa moggaa keessaatiin diratatti aananii jiran lamaanitti qabsiisan."},{"book":"Baʼuu","chapter":"39","verse":"20","text":"Ergasiis qubeelaawwan warqee lama biraa tolchanii sabbata mudhiitii olitti garjalee funyoo gatiittii lamaan, fuula dirataa duraan jiru sanaatti qabsiisan."},{"book":"Baʼuu","chapter":"39","verse":"21","text":"Isaanis akka kiisiin qomaa dirata irraa hin sosochooneef qubeelaawwan kiisii qomaa sana sabbata mudhiitiin walitti qabsiisanii akkuma Waaqayyo Musee ajajetti funyoo bifa cuquliisaatiin qubeelaawwan diratatti qabsiisan."},{"book":"Baʼuu","chapter":"39","verse":"22","text":"Isaanis huccuu guutumaan guutuutti bifti isaa cuquliisa taʼe irraa wandaboo dirataa tolchan;"},{"book":"Baʼuu","chapter":"39","verse":"23","text":"walakkaa gubbaa wandaboo sanaattis afaan ittiin mataa seensifatan tolchan; akka inni hin tarsaaneefis qarqara afaan isaa irra waa naannessanii hodhan."},{"book":"Baʼuu","chapter":"39","verse":"24","text":"Isaanis xiyyoo wandaboo sanaatti kirrii bifa cuquliisaa, dhiilgee, bildiimaa fi quncee talbaa kan qalʼifamee foʼameen roomaanii hojjetan."},{"book":"Baʼuu","chapter":"39","verse":"25","text":"Warqee qulqulluu irraas bilbila hojjetanii roomaanota gidduudhaan naannoo xiyyoo wandabootti qabsiisan."},{"book":"Baʼuu","chapter":"39","verse":"26","text":"Bilbillii fi roomaaniin sun akkuma Waaqayyo Musee ajajetti tokko tokkoon wal keessa makamanii naannoo xiyyoo wandaboo tajaajilaaf uffatamu sanaatti qabsiifaman."},{"book":"Baʼuu","chapter":"39","verse":"27","text":"Aroonii fi ilmaan isaatiif immoo kittaa quncee talbaa kan qalʼifamee foʼameen dhoofsisanii hojjetan;"},{"book":"Baʼuu","chapter":"39","verse":"28","text":"akkasumas quncee talbaa qalʼaa isaatiin marata mataa, quncee talbaatiin gonfoo, quncee talbaa kan qalʼifamee foʼameen immoo uffata wayyaa jalaa hojjetaniif."},{"book":"Baʼuu","chapter":"39","verse":"29","text":"Sabbannis quncee talbaa kan qalʼifamee foʼamee fi kirrii bifa cuquliisaa, dhiilgee fi bildiimaan faayeffame akkuma Waaqayyo Musee ajajetti hojjetame."},{"book":"Baʼuu","chapter":"39","verse":"30","text":"Isaanis warqee qulqulluu irraa faaya gonfoo qulqulluu tolchanii akkuma waan chaappaa irratti qirixamuutti:"},{"book":"Baʼuu","chapter":"39","verse":"31","text":"Ergasiis faaya sana marata mataatiin wal qabsiisuuf jedhanii akkuma Waaqayyo Musee ajajetti funyoo bifa cuquliisaa itti hidhan."},{"book":"Baʼuu","chapter":"39","verse":"32","text":"Akkasiin hojiin dunkaana qulqulluu kan dunkaana wal gaʼii hundi xumurame. Israaʼeloonnis akkuma Waaqayyo Musee ajajetti waan hunda hojjetan."},{"book":"Baʼuu","chapter":"39","verse":"33","text":"Isaanis dunkaana qulqulluu sana Museetti fidan:"},{"book":"Baʼuu","chapter":"39","verse":"34","text":"irra buusa kalʼee korbeessa hoolaa kan halluu diimaa cuuphame, irra buusa gogaa duugameetii fi golgaa daʼeessu;"},{"book":"Baʼuu","chapter":"39","verse":"35","text":"taabota kakuu seeraa, danqaraa isaatii fi teessoo araaraa wajjin;"},{"book":"Baʼuu","chapter":"39","verse":"36","text":"minjaala miʼa isaa hundaa fi buddeena ilaalchaa wajjin;"},{"book":"Baʼuu","chapter":"39","verse":"37","text":"baattuu ibsaa kan warqee qulqulluu irraa hojjetame, ibsaawwan tarree galanii fi miʼa isaa hunda wajjin, zayitii ibsaa;"},{"book":"Baʼuu","chapter":"39","verse":"38","text":"iddoo aarsaa kan warqee irraa hojjetame, zayitii ittiin diban, ixaana urgaaʼu, golgaa balbala dunkaanaa;"},{"book":"Baʼuu","chapter":"39","verse":"39","text":"iddoo aarsaa kan naasii irraa hojjetame, gingilchaa isaa kan naasii irraa hojjetame wajjin,"},{"book":"Baʼuu","chapter":"39","verse":"40","text":"golgaawwan oobdii utubaawwanii fi miillawwan isaanii wajjin,"},{"book":"Baʼuu","chapter":"39","verse":"41","text":"wayyaawwan foʼamanii dhaʼaman kanneen yeroo iddoo qulqulluu keessa tajaajilan uffataman, jechuunis wayyaawwan Aroon lubichaaf qulqulleeffamanii fi wayyaawwan ilmaan isaa yeroo lubummaadhaan tajaajilanitti uffatan feʼa."},{"book":"Baʼuu","chapter":"39","verse":"42","text":"Israaʼeloonnis akkuma Waaqayyo Musee ajajetti hojii hunda hojjetan."},{"book":"Baʼuu","chapter":"39","verse":"43","text":"Museenis hojii sana toʼatee akkuma Waaqayyo ajajetti hojjechuu isaanii arge. Museenis isaan eebbise."}]}