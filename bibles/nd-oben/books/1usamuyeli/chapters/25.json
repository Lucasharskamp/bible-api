{"data":[{"book":"1 USamuyeli","chapter":"25","verse":"1","text":"Ngalesosikhathi uSamuyeli wafa, kwathi u-Israyeli wonke wabuthana wamlilela; njalo bamngcwaba emzini wakhe eRama. Lapho-ke uDavida wehlela eNkangala yasePharani."},{"book":"1 USamuyeli","chapter":"25","verse":"2","text":"Umuntu othile waseMawoni, owayelempahla khonale eKhameli, wayenothe kakhulu. Wayelenkulungwane yembuzi lezinkulungwane ezintathu zezimvu ayezigunda eKhameli."},{"book":"1 USamuyeli","chapter":"25","verse":"3","text":"Ibizo lakhe lalinguNabhali lebizo lomkakhe lingu-Abhigeli. Wayengumfazi okhaliphileyo njalo emuhle, kodwa umkakhe, umʼKhalebi, wayelenhliziyo embi kwabanye abantu."},{"book":"1 USamuyeli","chapter":"25","verse":"4","text":"UDavida esenkangala wezwa ukuthi uNabhali wayegunda izimvu."},{"book":"1 USamuyeli","chapter":"25","verse":"5","text":"Ngakho wathuma amajaha alitshumi wathi kuwo, “Hambani kuNabhali eKhameli limbingelele ngebizo lami."},{"book":"1 USamuyeli","chapter":"25","verse":"6","text":"Lithi kuye, ‘Impilo ende kuwe! Impilo enhle kanye labendlu yakho! Impilo enhle kukho konke okungokwakho!"},{"book":"1 USamuyeli","chapter":"25","verse":"7","text":"Khathesi ngizwa kuthiwa yisikhathi sokugunda izimvu. Lapho abelusi bakho babelathi, kasibaphathanga kubi, njalo isikhathi sonke beseKhameli akukho lutho olwacatshayo."},{"book":"1 USamuyeli","chapter":"25","verse":"8","text":"Buza izinceku zakho zizakutshela. Ngakho ake ube lomusa ezinsizweni zami, njengoba size ngesikhathi somkhosi. Ake unike izinceku zakho lendodana yakho uDavida loba kuyini ongabatholela khona.’ ”"},{"book":"1 USamuyeli","chapter":"25","verse":"9","text":"Kwathi abantu bakaDavida sebefikile, bamnika uNabhali umbiko lo ngebizo likaDavida. Emva kwalokho balinda."},{"book":"1 USamuyeli","chapter":"25","verse":"10","text":"UNabhali waphendula izinceku zikaDavida wathi, “Ungubani uDavida lowo? Ingubani indodana kaJese leyo na? Ngalezizinsuku izinceku ezinengi ziyawabalekela amakhosi azo."},{"book":"1 USamuyeli","chapter":"25","verse":"11","text":"Kungani kumele ngithathe isinkwa sami lamanzi, lenyama engiyihlabele abagundi bami, nginike abantu abavela lapho engingazi khona na?”"},{"book":"1 USamuyeli","chapter":"25","verse":"12","text":"Abantu bakaDavida baphenduka babuyela emuva. Sebefikile babika amazwi wonke."},{"book":"1 USamuyeli","chapter":"25","verse":"13","text":"UDavida wasesithi ebantwini bakhe, “Hlomani ngezinkemba zenu!” Ngakho bahloma ngezinkemba zabo, loDavida wahloma ngeyakhe. Abantu ababengaba ngamakhulu amane bahamba loDavida, kwathi abangamakhulu amabili basala lempahla."},{"book":"1 USamuyeli","chapter":"25","verse":"14","text":"Omunye wezinceku watshela umkaNabhali u-Abhigeli wathi, “UDavida wathuma izithunywa esenkangala ukuzabingelela inkosi yethu, kodwa yona yazithethisa."},{"book":"1 USamuyeli","chapter":"25","verse":"15","text":"Ikanti abantu laba thina basiphatha kuhle. Kabazange basiphathe kubi, njalo isikhathi sonke sisegangeni phansi kwabo akulalutho olwacatshayo."},{"book":"1 USamuyeli","chapter":"25","verse":"16","text":"Emini lebusuku babengumduli osihonqolozelayo isikhathi sonke siselusela izimvu zethu phansi kwabo."},{"book":"1 USamuyeli","chapter":"25","verse":"17","text":"Kucabange ubone ongakwenza ngoba ingozi iyalenga ngaphezu kwenkosi yethu labendlu yayo bonke. Ingumuntu omubi kangaka okungelamuntu ongakhuluma layo.”"},{"book":"1 USamuyeli","chapter":"25","verse":"18","text":"U-Abhigeli kasachithanga sikhathi. Wathatha izinkwa ezingamakhulu amabili, izikhumba ezimbili zewayini, izimvu ezinhlanu ezihlinziweyo, amagokoko amahlanu amabele akhanzingiweyo, amakhekhe alikhulu amagrebisi awonyisiweyo, lamakhulu amabili amakhekhe omkhiwa okhanyiweyo, wakuthwalisa obabhemi."},{"book":"1 USamuyeli","chapter":"25","verse":"19","text":"Wasesithi ezincekwini zakhe, “Hambani phambili; ngizalilandela.” Kodwa umkakhe uNabhali kamtshelanga."},{"book":"1 USamuyeli","chapter":"25","verse":"20","text":"Wathi esiza egade ubabhemi wakhe phakathi kodonga lwentaba, wabona uDavida labantu bakhe besehla beqonde kuye, wasebahlangabeza."},{"book":"1 USamuyeli","chapter":"25","verse":"21","text":"UDavida wayesanda kuthi, “Kakusizanga lutho konke ukugcina kwami impahla yomuntu lo enkangala ukuze kungabi lalutho lwakhe olulahlekayo. Ungibhadale okuhle ngokubi."},{"book":"1 USamuyeli","chapter":"25","verse":"22","text":"Sengathi uNkulunkulu angaphatha uDavida kabuhlungu nxa ekuseni ngitshiya indoda eyodwa iphila kubo bonke abangabakhe!”"},{"book":"1 USamuyeli","chapter":"25","verse":"23","text":"U-Abhigeli esebone uDavida, wehla ngokuphangisa kubabhemi wakhe wakhothamela phansi phambi kukaDavida ubuso bakhe buthe mbo emhlabathini."},{"book":"1 USamuyeli","chapter":"25","verse":"24","text":"Wawela ezinyaweni zakhe wathi, “Nkosi yami, insolo kayibe phezu kwami ngedwa. Ake uyivumele incekukazi yakho ikhulume lawe; zwana lokho incekukazi yakho efuna ukukutsho."},{"book":"1 USamuyeli","chapter":"25","verse":"25","text":"Sengathi inkosi yami ingayekela ukumnaka umuntu omubi lowana uNabhali. Ufuze ibizo lakhe, ibizo lakhe lithi Sithutha, njalo ubuwula buhamba laye. Kodwa-ke mina, incekukazi yakho, angizibonanga insizwa inkosi yami ezithumileyo."},{"book":"1 USamuyeli","chapter":"25","verse":"26","text":"Khathesi njengoba uThixo ekugcinile, nkosi yami, ekuchithekeni kwegazi lasekuphindiseleni ngezandla zakho, ngeqiniso elinjengoba uThixo uNkulunkulu wakho ekhona lanjengoba lawe uphila, sengathi izitha zakho labo bonke abafuna ukwenza okubi kuwe nkosi yami bangaba njengoNabhali."},{"book":"1 USamuyeli","chapter":"25","verse":"27","text":"Njalo isipho lesi, incekukazi yakho esilethe enkosini yami, kasiphiwe insizwa ezikulandelayo."},{"book":"1 USamuyeli","chapter":"25","verse":"28","text":"Ake uthethelele ukona kwencekukazi yakho, ngoba uThixo uNkulunkulu wenu impela uzakwenzela inkosi yami inzalo yamakhosi engapheliyo, ngoba ilwela izimpi zikaThixo. Akungabi lokona okutholwa kuwe kukho konke ukuphila kwakho."},{"book":"1 USamuyeli","chapter":"25","verse":"29","text":"Lanxa omunye exotshana lawe ukuba akubulale, ukuphila kwenkosi yami, uThixo uNkulunkulu wakho uzakubophela kuqine elixheni labaphilayo. Kodwa ukuphila kwezitha zakho uzakuphosela khatshana kungathi kuphuma esikhwameni sesavutha."},{"book":"1 USamuyeli","chapter":"25","verse":"30","text":"Lapho uThixo eseyenzele inkosi yami zonke izinto ezinhle azithembisayo mayelana layo, njalo eseyibekile ukuba ngumkhokheli wako-Israyeli,"},{"book":"1 USamuyeli","chapter":"25","verse":"31","text":"inkosi yami kayiyikuba lesazela somthwalo ohloniphisayo sokuchithwa kwegazi esingaswelekiyo loba esokuphindisela. Njalo lapho uThixo uNkulunkulu wenu eselethele inkosi yami ukuphumelela, uyikhumbule incekukazi yakho.”"},{"book":"1 USamuyeli","chapter":"25","verse":"32","text":"UDavida wasesithi ku-Abhigeli, “Kadunyiswe uThixo, uNkulunkulu ka-Israyeli, okuthumileyo lamhla ukuzabonana lami."},{"book":"1 USamuyeli","chapter":"25","verse":"33","text":"Sengathi ungabusiswa ngenxa yokwahlulela kwakho okuhle lokuvimbela kwakho ekuchitheni igazi lamhla kanye lasekuphindiseleni kwami ngezandla zami."},{"book":"1 USamuyeli","chapter":"25","verse":"34","text":"Ngoba, ngeqiniso elinjengoba uThixo, uNkulunkulu ka-Israyeli, ekhona, yena ongivimbele ekwenzeni okubi kuwe, aluba kawufikanga masinyane ukuzabonana lami, akukho lamunye owesilisa ongokaNabhali obezasala ephila ekudabukeni kokusa.”"},{"book":"1 USamuyeli","chapter":"25","verse":"35","text":"Emva kwalokho uDavida wamukela esandleni sika-Abhigeli lokho ayemlethele khona wasesithi, “Buyela ekhaya ngokuthula. Ngiwazwile amazwi akho ngasivuma isicelo sakho.”"},{"book":"1 USamuyeli","chapter":"25","verse":"36","text":"U-Abhigeli esebuyele kuNabhali, wayesendlini eledili elinjengelenkosi. Wayejabula njalo edakwe kakhulu. Ngakho u-Abhigeli kamtshelanga lutho kwaze kwasa."},{"book":"1 USamuyeli","chapter":"25","verse":"37","text":"Kwathi ekuseni, uNabhali engasadakwanga, umkakhe wamtshela zonke lezizinto, watshaywa luvalo woma qha."},{"book":"1 USamuyeli","chapter":"25","verse":"38","text":"Emva kwensuku ezazingaba litshumi, uThixo wamtshaya uNabhali wafa."},{"book":"1 USamuyeli","chapter":"25","verse":"39","text":"Kwathi uDavida esizwa ukuthi uNabhali wayefile, wathi, “Kabongwe uThixo, yena osekele injongo yami yokumelana loNabhali ngenxa yokungeyisa. Uvimbele inceku yakhe ekwenzeni okubi njalo wehlisela uNabhali izenzo zakhe ezimbi phezu kwelakhe ikhanda.”"},{"book":"1 USamuyeli","chapter":"25","verse":"40","text":"Izinceku zakhe zaya eKhameli zathi ku-Abhigeli, “UDavida usithume kuwe ukuba sizekuthatha ukuze ube ngumkakhe.”"},{"book":"1 USamuyeli","chapter":"25","verse":"41","text":"U-Abhigeli wathi mbo phansi ngobuso, wathi, “Nansi incekukazi yakho, ilungele ukukusebenzela lokugezisa inyawo zezinceku zenkosi yami.”"},{"book":"1 USamuyeli","chapter":"25","verse":"42","text":"U-Abhigeli waphanga wagada ubabhemi, ephelekezelwa yizisebenzikazi zakhe ezinhlanu, wahamba lezithunywa zikaDavida wasesiba ngumkakhe."},{"book":"1 USamuyeli","chapter":"25","verse":"43","text":"UDavida wayethethe njalo u-Ahinowama waseJezerili, bobabili-ke baba ngomkakhe."},{"book":"1 USamuyeli","chapter":"25","verse":"44","text":"Kodwa uSawuli, indodakazi yakhe uMikhali, umkaDavida, wayeseyinike uPhalithiyeli indodana kaLayishi, owayengowaseGalimi."}]}