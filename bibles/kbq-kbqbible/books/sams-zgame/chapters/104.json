{"data":[{"book":"Sams-Zgame","chapter":"104","verse":"1","text":"Nagra nagu'areti hu'na Ra Anumzamofona agi'a ahentesga hugahue. Ra Anumzana Anumzanimoka kagra rankrerfa hu'nane. Za'za kukenamo'ma hiaza huno masa zankamo'ene konaririkamo'enena kazerino vazinte'ne."},{"book":"Sams-Zgame","chapter":"104","verse":"2","text":"Za'za kukenama hiaza hunka masa zanka'a eri hankre'nane. Ana nehunka monafima me'nea zantaminena, seli noma eri atama nereaza hunka, mona eri atarente'nane."},{"book":"Sams-Zgame","chapter":"104","verse":"3","text":"Monafima me'nea hampompima tima marenevazimofo anaga kaziga, nonka'ama vazisga hania zafaramina retrure'nane. Hagi karisifima hiaza hunka hampompina maninka vano nehunka, zahopi maninka harenka vano nehane."},{"book":"Sams-Zgame","chapter":"104","verse":"4","text":"Kagra zaho'mofonku hankeno nanekeka'a erino vano nehie. Ana nehigeno hagna hagna'ma huno nerea tevemo, Kagri eri'za vahera mani'ne."},{"book":"Sams-Zgame","chapter":"104","verse":"5","text":"Kagra ama mopa tro hutenka tra'are antankeno me'neankino kazara osugahie."},{"book":"Sams-Zgame","chapter":"104","verse":"6","text":"Tavravereti'ma hiaza hunka hagerinu mopa refi'netenka, agonaramina tinu refitankeno azeri nakari fenkateno onaga me'ne."},{"book":"Sams-Zgame","chapter":"104","verse":"7","text":"Hianagi kagrama hage rimofonku'ma hankave kema hankeno'a, koro huno nevie. Kagrama monagemo'ma hiankna hunka kageru'ma nerankeno'a, tintamimo'a ame'ama huno nevie."},{"book":"Sams-Zgame","chapter":"104","verse":"8","text":"Agonaramimo'za marerisga nehzageno, agupo mopamo'za uramiza e'ire mano hunka hunte'nampi me'naze."},{"book":"Sams-Zgame","chapter":"104","verse":"9","text":"Ana nehunka hagerimofona, isa kana antetenankeno ana isa kana agatereno vuno mago'anena mopa refi'otegahie."},{"book":"Sams-Zgame","chapter":"104","verse":"10","text":"Kampu'i tina tro huntankeno, tinkagomupina nevigeno, ne'onse tintamina huntankeno agonaramimofo amu'nompinena nevuno,"},{"book":"Sams-Zgame","chapter":"104","verse":"11","text":"maka afizaga gafamofona tina nezamige'za nenazageno, afi donki afu'tamimo'za tinku'ma nezmagege'za ana tina nazageno fru zame'nesie."},{"book":"Sams-Zgame","chapter":"104","verse":"12","text":"Hare'zama vanoma nehaza namamo'za ana timofo ankenarega nona ki'za manine'za, ana timofo ankenaregama me'nea zafaramimofo azankunate manine'za zagamera nehaze."},{"book":"Sams-Zgame","chapter":"104","verse":"13","text":"Kagra mona kumakafi onagamu mani'nenka, kora atrankeno eramino agona ramimpina runente. Ana nehunka kagraka'a kazanko avona antenka, maka zana tro hunka ama mopafina antankeno aviteno me'ne."},{"book":"Sams-Zgame","chapter":"104","verse":"14","text":"Bulimakao afu'mo'zama nesaza trazana kagra hankeno hagenege'za vahe'mo'za ahe'za hoza nentaze. Ana hutazagenka kagra hankeno, mopafintira ne'zamo'a hageno marerino nenarga rentege'za vahe'mo'za e'nerize."},{"book":"Sams-Zgame","chapter":"104","verse":"15","text":"Anazanke hunka kagra hankeno wainimo'a hageno marerige'za, eri'za waini tina tro hu'za nene'za antahi musena nehazagenka, olivi masavena zaminke'za eri'za zamugosafina frageno rumsa nehigenka, ne'zama nene'za hankavema eri'za manisaza zana bretia nezamine."},{"book":"Sams-Zgame","chapter":"104","verse":"16","text":"Ra Anumzamofo zafamo'za tina nezamu nehazageno, Ra Anumzamo'ma Lebanoni mopafima sida zafaramima hankre'nea sida zafamo'za tina nezamu nehaze."},{"book":"Sams-Zgame","chapter":"104","verse":"17","text":"Ana sida zafa ramimpina nama ramimo'za nona eme ki'za nemanize. Ana nehazage'za afi patomo'zanena (stork) saipresi zafa ramimpi nozamia eme negize."},{"book":"Sams-Zgame","chapter":"104","verse":"18","text":"Za'za agona ramimpima nemaniza afi meme afutamimo'za vano vano hu'za nemanize. Ana nehazage'za vare'mo'za havemofo keko kampi fraki'za zamagu nevazize."},{"book":"Sams-Zgame","chapter":"104","verse":"19","text":"Kagra ika tro hunka ante'nankeno me'neno, ruzahu ruzahu knagura hunerasamie. Ana nehigeno inankna fatgore zagemo'a ufregahie zagemo'a agra'a keno antahino hu'ne."},{"book":"Sams-Zgame","chapter":"104","verse":"20","text":"Kagra hanina atrankeno hania eme negie. Ana hanke'za zafa tano'pafima nemaniza zagagafamo'za rerakaure'za vano nehaze."},{"book":"Sams-Zgame","chapter":"104","verse":"21","text":"Kenagera kasefa laioni ramimo'za zagagafama ahe'za tragama hu'za nesagura rankrafage hu'za vano nehazagenka, Anumzamoka ne'zana zaminke'za nenaze."},{"book":"Sams-Zgame","chapter":"104","verse":"22","text":"Hagi zagema ufrege'za ana laionimo'za ete vu'za nemaniza have kampi ome nemasaze."},{"book":"Sams-Zgame","chapter":"104","verse":"23","text":"Ana'ma nehazage'za vahe'mo'za vu'za e'za hu'za eri'za zamia ome e'nerizageno vuno kinaga nese."},{"book":"Sams-Zgame","chapter":"104","verse":"24","text":"Ra Anumzamoka, kagra agigu agigu zantami tro hu'nane. Kagra knare antahi'za ka'areti ana maka zantamina tro hu'nane. Ana hankeno Kagrama tro hu'nana zagagafamo'za ama mopafina mani avite'naze."},{"book":"Sams-Zgame","chapter":"104","verse":"25","text":"Hagerimo'a rankrerfa huno uvu evu hu'negeta negone. Ana hu'neankino ana hagerimofo agu'afina agigu agigu zaga, osira rana huno ohampriga'a mani avite'naze."},{"book":"Sams-Zgame","chapter":"104","verse":"26","text":"Ana hagerimofo agofetura venteramimo'za vano nehazage'za, Laviataniema hu'za nehaza afi zagama, tro'ma hu'nana zagamo ana hagerimpina tina freno vano nehuno zokagora nereno nemanie."},{"book":"Sams-Zgame","chapter":"104","verse":"27","text":"Ana maka tro'ma huzmante'nana zagagafamo'za, kna fatgore'ma ne'zama zamisnanku kagriteke kete'za nemanize."},{"book":"Sams-Zgame","chapter":"104","verse":"28","text":"Kagra ne'zana zaminke'za nenaze. Kagra kazana eri atarenka ne'zana zaminke'za nazageno zamura nehie."},{"book":"Sams-Zgame","chapter":"104","verse":"29","text":"Hianagi Kagrama rukrahe'ma hunka kamefi'ma huzaminke'za, zamagra antri hu'za antahintahi hakare nehaze. Hagi Kagrama zamasimu'ma erinke'za, zamagra fri'za ete mopanesaze."},{"book":"Sams-Zgame","chapter":"104","verse":"30","text":"Kagra kasimura huhu huvazi zamantanke'za, zamasimura eri'za kasefa hu'za mani'naze. Ana nehunka maka ama mopamofo agofetu'ma me'nea zantamina, ete eri kasefa hankeno me'ne."},{"book":"Sams-Zgame","chapter":"104","verse":"31","text":"Ana hu'neankino Ra Anumzamofo hihamu masazamo'a mevava huno nevanigeno, maka zama tro'ma hu'nea zankura Ra Anumzamo'a muse hugahie."},{"book":"Sams-Zgame","chapter":"104","verse":"32","text":"Ra Anumzamo'ma kefenkateno ama mopafima uruha'ma nehigeno'a, ama mopamo'a kazakaza nehigeno, Ra Anumzamo'ma agona ramima avako'ma nehigeno'a tevegu nehie."},{"book":"Sams-Zgame","chapter":"104","verse":"33","text":"Nagrama ofri'ma mani'nesua kna'afina, Ra Anumzamofontega zagamera hugahue. Ana nehu'na zagame hu'na Anumzamofo agi'a ahentesga hunteme nevu'na ome frigahue."},{"book":"Sams-Zgame","chapter":"104","verse":"34","text":"Nagrama Ra Anumzamofonku'ma antahintahima nehua zama Agrama keno antahino'ma hanuno'a muse hanie. Na'ankure nagra Ra Anumzamofonte mani'nena musenkasea nehue."},{"book":"Sams-Zgame","chapter":"104","verse":"35","text":"Hagi kumi'ma nehaza vahe'mo'za ama mopamofo agofetutira fanene nehanageno, kefo avu'ava'ma nehaza vahe'mo'za fanane hu'za omanisaze. Maka nagu'areti hu'na Ra Anumzamofona husga hunente'na, Ra Anumzamofo agi'a ahentesga hugahue."}]}