{"data":[{"book":"Yakobo","chapter":"2","verse":"1","text":"Abale anga, okhulupirira Yesu Khristu waulemerero, musaonetse tsankho."},{"book":"Yakobo","chapter":"2","verse":"2","text":"Tangoganizirani, pakati panu patabwera munthu atavala mphete yagolide ndi zovala zapamwamba, ndipo winanso wosauka nʼkulowa atavala sanza."},{"book":"Yakobo","chapter":"2","verse":"3","text":"Ngati musamala kwambiri munthu wovala bwinoyu uja, nʼkumuwuza kuti, “Khalani pa mpando wabwinowu,” koma wosauka uja nʼkumuwuza kuti, “Ima apo,” kapena “Khala pansi pafupi ndi chopondapo mapazi angawa,”"},{"book":"Yakobo","chapter":"2","verse":"4","text":"kodi simunachite tsankho pakati panu ndi kukhala oweruza a maganizo oyipa?"},{"book":"Yakobo","chapter":"2","verse":"5","text":"Tamverani abale anga okondedwa, kodi Mulungu sanasankhe amene dziko lapansi limawaona ngati amphawi kuti akhale olemera mʼchikhulupiriro ndi kulowa ufumu umene Iye analonjeza kwa amene amamukonda?"},{"book":"Yakobo","chapter":"2","verse":"6","text":"Koma mwakhala mukunyoza amphawi. Kodi si anthu olemerawa amene akukudyerani masuku pamutu? Si anthu amenewa amene amakukokerani ku bwalo la milandu?"},{"book":"Yakobo","chapter":"2","verse":"7","text":"Kodi si omwewa amene amachita chipongwe dzina la wolemekezeka, limene inu mumatchulidwa?"},{"book":"Yakobo","chapter":"2","verse":"8","text":"Ngati musungadi lamulo laufumu lija lopezeka mʼMalemba lakuti, “Konda mnansi wako monga iwe mwini,” ndiye kuti mukuchita bwino."},{"book":"Yakobo","chapter":"2","verse":"9","text":"Koma mukamaonetsa tsankho mukuchimwa, ndipo ndinu wochimwa monga wophwanya lamulo."},{"book":"Yakobo","chapter":"2","verse":"10","text":"Pakuti amene amasunga Malamulo onse, akangophwanya fundo imodzi yokha, waphwanya Malamulo onse."},{"book":"Yakobo","chapter":"2","verse":"11","text":"Pakuti amene anati “Usachite chigololo” ndi yemweyonso anati “Usaphe.” Ngati suchita chigololo koma umapha, ndiwe wophwanya Malamulo."},{"book":"Yakobo","chapter":"2","verse":"12","text":"Muziyankhula ndi kuchita zinthu monga anthu amene mudzaweruzidwe ndi lamulo limene limapereka ufulu,"},{"book":"Yakobo","chapter":"2","verse":"13","text":"chifukwa munthu woweruza mopanda chifundo, nayenso adzaweruzidwa mopanda chifundo. Chifundo chimapambana pa chiweruzo."},{"book":"Yakobo","chapter":"2","verse":"14","text":"Abale anga, phindu lake nʼchiyani ngati munthu anena kuti ali ndi chikhulupiriro koma chopanda ntchito zabwino? Kodi chikhulupiriro choterechi chingamupulumutse?"},{"book":"Yakobo","chapter":"2","verse":"15","text":"Tangoganizirani, mʼbale kapena mlongo amene ali ndi usiwa, ndipo alibe chakudya cha tsiku ndi tsiku."},{"book":"Yakobo","chapter":"2","verse":"16","text":"Ngati mmodzi wa inu amuwuza kuti, “Pita ndi mtendere, ukafundidwe ndipo ukakhute,” koma osamupatsa zimene akuzisowa, phindu lake nʼchiyani pamenepa?"},{"book":"Yakobo","chapter":"2","verse":"17","text":"Chomwechonso, chikhulupiriro chokha chopanda ntchito zabwino ndi chakufa."},{"book":"Yakobo","chapter":"2","verse":"18","text":"Koma wina anganene kuti, “Inuyo muli ndi chikhulupiriro koma ine ndili ndi ntchito zabwino.”"},{"book":"Yakobo","chapter":"2","verse":"19","text":"Mumakhulupirira kuti kuli Mulungu mmodzi yekha. Mumachita bwino. Komatu ngakhale ziwanda zimakhulupirira zimenezi ndipo zimanjenjemera ndi mantha."},{"book":"Yakobo","chapter":"2","verse":"20","text":"Munthu wopusa iwe, kodi ukufuna umboni woti chikhulupiriro chopanda ntchito zabwino nʼchakufa?"},{"book":"Yakobo","chapter":"2","verse":"21","text":"Kodi Abrahamu kholo lathu sanatengedwe kukhala wolungama chifukwa cha zimene anachita pamene anapereka mwana wake Isake pa guwa lansembe?"},{"book":"Yakobo","chapter":"2","verse":"22","text":"Tsono mukuona kuti chikhulupiriro chake ndi ntchito zabwino zinkachitika pamodzi, ndipo chikhulupiriro chake chinasanduka chenicheni chifukwa cha ntchito zake zabwino."},{"book":"Yakobo","chapter":"2","verse":"23","text":"Ndipo Malemba akunena kuti, “Abrahamu anakhulupirira Mulungu ndipo anatengedwa kukhala wolungama,” ndipo anatchedwa bwenzi la Mulungu."},{"book":"Yakobo","chapter":"2","verse":"24","text":"Tsono mukuona kuti munthu amasanduka wolungama ndi ntchito zabwino osati ndi chikhulupiriro chokha ayi."},{"book":"Yakobo","chapter":"2","verse":"25","text":"Nʼchimodzimodzinso, kodi wadama uja, Rahabe, sanasanduke wolungama chifukwa cha zomwe anachita pamene anapereka malo ogona kwa azondi aja ndi kuwathawitsira mbali ina?"},{"book":"Yakobo","chapter":"2","verse":"26","text":"Monga thupi lopanda mzimu ndi lakufa, chomwechonso chikhulupiriro chopanda ntchito zabwino ndi chakufa."}]}