{"data":[{"book":"Yohani","chapter":"17","verse":"1","text":"Yesu peamali kujova genago, akalolokesa kunani kwa Chapanga, akajova, “Dadi, lukumbi luhikili! Mpela ukulu Mwana waku muni namwene Mwana akupela ukulu.”"},{"book":"Yohani","chapter":"17","verse":"2","text":"Ndava muni wampeli Mwana waku uhotola kwa vandu voha muni vandu venavo veumpeli avapelayi wumi wa magono goha gangali mwishu."},{"book":"Yohani","chapter":"17","verse":"3","text":"Wumi wa magono goha gangali mwishu ndi uwu, vandu vakumanya veve, mweuvi wamwene Chapanga wa chakaka, na kummanya Yesu Kilisitu mweumtumili."},{"book":"Yohani","chapter":"17","verse":"4","text":"Nene niulangisi ukulu pamulima apa, nimali lihengu lila lewanipeli nihengayi."},{"book":"Yohani","chapter":"17","verse":"5","text":"Hinu, Dadi unipela ukulu palongolo yaku, ukulu wulawula wenavi nawu kwakona kuwumbwa mulima."},{"book":"Yohani","chapter":"17","verse":"6","text":"Nikukitili umanyikanayi na vandu vala vewanipelili kuhuma pamulima. Vandu vevavi vaku, veve wanipeli vavyai vangu, navene valikamwili lilovi laku."},{"book":"Yohani","chapter":"17","verse":"7","text":"Hinu vamanyili kuvya kila chewanipeli chihumili kwaku."},{"book":"Yohani","chapter":"17","verse":"8","text":"Nene nivapeli ujumbi wula weunipeli, vene vaupokili, vamanyili chakaka nihumili kwa veve, na vasadiki kuvya veve ndi mweunitumili."},{"book":"Yohani","chapter":"17","verse":"9","text":"“Nikuvayupila avo, nikuvayupila lepi vandu va mulima, nambu nivayupila vala veunipelili, muni ndi vaku.”"},{"book":"Yohani","chapter":"17","verse":"10","text":"Goha genivii nagu ndi gaku, na gaku ndi gangu, na ukulu wangu, ulolikini pagati ya avo weunipeli."},{"book":"Yohani","chapter":"17","verse":"11","text":"Na hinu nivii lepi kangi pamulima, nambu vene vavi pamulima. Dadi Msopi! Kwa makakala ga liina laku leunipeli, chondi uvavikila ulonda muni vavyai chindu chimonga ngati chetivili tete tavamonga."},{"book":"Yohani","chapter":"17","verse":"12","text":"Panakavi pamonga navu, nene navavikii ulonda kwa makakala ga liina laku leunipeli, nene navavikii ulonda, kawaka mmonga wavi mweayagili, muni yula mmonga mweahaguliwi kuyaga, muni Mayandiku Gamsopi gatimilayi."},{"book":"Yohani","chapter":"17","verse":"13","text":"Na hinu nibwela kwa veve, malovi aga nijovili pamulima, muni vamema luheku lwangu mumitima yavi."},{"book":"Yohani","chapter":"17","verse":"14","text":"Nene navapeli ujumbi waku, na vandu va pamulima vakavayomela, ndava vene lepi va pamulima, ngati mewa chenivii nene lepi wa pamulima."},{"book":"Yohani","chapter":"17","verse":"15","text":"Niyupa lepi uvawusa pamulima, nambu niyupa uvavikila ulonda na yula mhakau ndi Setani."},{"book":"Yohani","chapter":"17","verse":"16","text":"Vene lepi va pamulima, ngati mewa chenivii nene lepi wa pamulima."},{"book":"Yohani","chapter":"17","verse":"17","text":"Uvakita vandu vaku vavya vamsopi kupitila uchakaka waku, na lilovi laku ndi chakaka."},{"book":"Yohani","chapter":"17","verse":"18","text":"Ngati veve chawanitumili nene pamulima, mewawa na nene nivatumili vene pamulima."},{"book":"Yohani","chapter":"17","verse":"19","text":"Ndava yavi na nene namwene nikujiwusa kwaku, muni navene vajiwusayi kwaku muchakaka."},{"book":"Yohani","chapter":"17","verse":"20","text":"“Nikuvayupila lepi venava ndu, nikuvayupila mewa na vala vevakunisadika kupitila ujumbi wavi.”"},{"book":"Yohani","chapter":"17","verse":"21","text":"Niyupa muni voha vavyai chindu chimonga. Dadi, niyupa vavyai mugati yitu ngati veve cheuvi mugati yangu na nene mugati yaku. Nivayupili vene kuvya chindu chimonga muni mulima usadika kuvya veve ndi wanitumili."},{"book":"Yohani","chapter":"17","verse":"22","text":"Nene nivapeli ukulu wulawula, wewanipeli nene, muni vavyai chindu chimonga ngati tete chetivii mmonga."},{"book":"Yohani","chapter":"17","verse":"23","text":"Nene nivyai mugati yavi, na veve uvyai mugati yangu. Niyupa vakamilika na chindu chimonga muni vandu va mulima vapata kumanya kuvya veve ndi mwewanitumili. Ukavagana vene ngati chawaniganili nene."},{"book":"Yohani","chapter":"17","verse":"24","text":"“Dadi, nigana venavo veunipelili vavyai pamonga na nene pala penivya nene, muni valolayi ukulu wangu weunipelili, ndava muni waniganili kwakona mulima kuwumbwa."},{"book":"Yohani","chapter":"17","verse":"25","text":"Dadi Mbwina! Vandu va pamulima nakukumanya, nambu nene nikumanyili. Navene vakumanyili kuvya veve ndi mweunitumili."},{"book":"Yohani","chapter":"17","verse":"26","text":"Nikukitili vakumanya veve na niyendelela kukita mewa muni uganu weuvi nawu kwangu uvya mugati yavi, na nene nivya mugati yavi.”"}]}