{"data":[{"book":"1 Timoseo","chapter":"2","verse":"1","text":"Bahi kabla ya mambo lammalele, nannyuwanga namene mwenu muvayuwile vanu vammalele. Nnyuwange Nnungu avayangate na kuvabaliki, na munshukulu Nnungu kwajili yavo."},{"book":"1 Timoseo","chapter":"2","verse":"2","text":"Vayuwile vafalume na vanu vavêle na mamulaka uchinga tupate kuikalanga kwa itungamani na amani na kuva tuvanu tuikâla kwa namuna yalembela Nnungu na kuvatendela vanu vanji lalembelêwa kuvatendela."},{"book":"1 Timoseo","chapter":"2","verse":"3","text":"Nnyambo auno nni wambone na ùnankatapalila Nnungu Mpohi wetu,"},{"book":"1 Timoseo","chapter":"2","verse":"4","text":"alambêla vanu vammalele vapohwe na vapate kuumala uhiu."},{"book":"1 Timoseo","chapter":"2","verse":"5","text":"Kwa kuva, pàvele chihi Nnungu yumo, na pàvele chihi munu yumo avapatanîsa vanu na Nnungu, na munu aneyo nni Yesu Kilisto,"},{"book":"1 Timoseo","chapter":"2","verse":"6","text":"analihumije mwene uchinga avapohe vanu vammalele. Na anewo wávele ushahidi wanauhumije Nnungu kwa vanu va pachilambo muuhiku unakudungiwije."},{"book":"1 Timoseo","chapter":"2","verse":"7","text":"Bahi ing'anya ya anelyo, nangu ǹnitandolwa kuva nkúhubili na ntume wa Malove Lambone. Nangu nàngola chihi uhiu wala nikálambila. Nnungu àningutuma nangu unavahunda vanu vakávele Vayahudi kuyamba ing'ulupa na uhiu."},{"book":"1 Timoseo","chapter":"2","verse":"8","text":"Bahi kila pachinu pamukojana kunnyuwa Nnungu, ngùlembela valume vayuwe akuno vanyolojìjè makono lavo lahahwîke, yani bila kuva na itunuuki wala matahukano."},{"book":"1 Timoseo","chapter":"2","verse":"9","text":"Pamo na anelo, ngùlembela vamahe vawale kwa namuna ilembelêwa. Vawale kwa adabu, na wala vanapundihe namene kuwalila zahabu na lulu na dinguwo digalika namene au kutiva ulindo."},{"book":"1 Timoseo","chapter":"2","verse":"10","text":"Henga vàlembelewa vawalile matendo lambone lalembelêwa kutendwa na vamahe valihumîje kwa Nnungu."},{"book":"1 Timoseo","chapter":"2","verse":"11","text":"Vamahe vàlembelewa valihunde mahundo kwa kutungamana na kwa kupilikana."},{"book":"1 Timoseo","chapter":"2","verse":"12","text":"Nangu nikámwing'a mmahe luhusa lwa kuhunda, wala lwa kuntawala nnume, henga mmahe àlembelewa atungamane."},{"book":"1 Timoseo","chapter":"2","verse":"13","text":"Kwa kuva, Adamu njo anavele ntandi kuumbwa, nkuida Hawa."},{"book":"1 Timoseo","chapter":"2","verse":"14","text":"Na wala akee Adamu ánakumbike, henga mmahe njo ánakumbike, nkutenda sambi."},{"book":"1 Timoseo","chapter":"2","verse":"15","text":"Henga ikànava ìvele uchocho, mmahe akàhweneha kuikamulila ing'ulupa na itamwi na uwanaswe na kuva na ntima ukápundiha, bahi achiapohwe kwa kuvaleka kwake."}]}