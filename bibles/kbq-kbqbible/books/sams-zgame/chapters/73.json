{"data":[{"book":"Sams-Zgame","chapter":"73","verse":"1","text":"Tamagerfa huno Anumzamo'a Israeli vahe'mokizmia knare hunezmanteno, zamagu'amo'ma agruma hu'nea vahe'mokizmia knarera hunezamante."},{"book":"Sams-Zgame","chapter":"73","verse":"2","text":"Hianagi nagiamo'a krarige'na traka hu'na masekate'noe. Nagiama renakeroana regaririna masekatoe."},{"book":"Sams-Zgame","chapter":"73","verse":"3","text":"Na'ankure zamavufaga rama nehaza vahera kanive renezmante'na, kefo avu'ava'ma nehaza vahe'mokzimi nomanizamo'ma knare zanke'ma hia zama nege'na, kenanunu hu'noe."},{"book":"Sams-Zgame","chapter":"73","verse":"4","text":"Na'ankure ana vahe'mokizmia zamavufagafina zamatazana omanege'za, kria e'ori hanaveti'za nemanize."},{"book":"Sams-Zgame","chapter":"73","verse":"5","text":"Mago'a vahe'mo'zama nehazaza hu'za hazenkefina uofrege, ruga'a vahe'mo'zama nehazaza hu'za knazampina unofraze."},{"book":"Sams-Zgame","chapter":"73","verse":"6","text":"E'ina hu'negu zamavufaga rama hu' zamo'a, zmanankempima nentaniza pasesugna nehigeno, vahe'ma hazenkema zamizamo'a kukena antanizankna hu'ne."},{"book":"Sams-Zgame","chapter":"73","verse":"7","text":"Ana vahe'mokizmi zamagu'amo'a hanavenetino tapari'nege'za kefo avu'ava zana huvava hu'za nevaze."},{"book":"Sams-Zgame","chapter":"73","verse":"8","text":"Zamagra kiza zokago kene kefo kege nehu'za, zamavufaga ra nehu'za vahe'ma zamazeri haviza hu kankuke nehakaze."},{"book":"Sams-Zgame","chapter":"73","verse":"9","text":"Zamagrama nanekema nehu'za monafima mani'naza vahera huhaviza hunezmante'za, zamagra mopa eri nafa'a hu nanekege nehaze."},{"book":"Sams-Zgame","chapter":"73","verse":"10","text":"Ana hazage'za zamagogogu nehazageno, antahintahi zmimo'a savri nehie. Ana nehu'za ana vahe'mokizmi nanekea tima nazaza hu'za nenaze."},{"book":"Sams-Zgame","chapter":"73","verse":"11","text":"Ana vahe'mo'za amanage nehaze, inankna huno Anumzamo'a keno antahinora hugahie? hu'za nehaze. Marerirfa Anumzamo'a amafima fore'ma nehia zana, keno antahinora osugahie hu'za nehaze."},{"book":"Sams-Zgame","chapter":"73","verse":"12","text":"Kefo avu'ava'ma nehaza vahera zamageho, knare nomani'za mani'nazageno fenozmimo'a ome ra huno nevie."},{"book":"Sams-Zgame","chapter":"73","verse":"13","text":"Nagra nagu'a kegava hugeno agru huno me'negena, kumira osu'noanki, e'i ana zama hu'noa zamo'a amnezankna hugahifi?"},{"book":"Sams-Zgame","chapter":"73","verse":"14","text":"Maka knafina hazenkefi nagra mani'na nevue, maka nanterana nazeri haviza hankena natagura hu'na nevue."},{"book":"Sams-Zgame","chapter":"73","verse":"15","text":"Nagra ama anazamofo nanekema vahetmima zamasamuresina, ha' vahe zamazampi vaheka'a zamavarente'naku nagra komoru huresine."},{"book":"Sams-Zgame","chapter":"73","verse":"16","text":"Hianagi inankna hu'za kefo avu'ava'ma nehaza vahe'mo'za, nomaniza zamifina knarera nehaze. Nagra antahi amara osu'na, tusi knazampi nemanue."},{"book":"Sams-Zgame","chapter":"73","verse":"17","text":"Ana'ma hute'na Anumzamoka mono nompima ufre'na, kefo avu'ava'ma nehaza vahe'mofonte'ma henkama efore'ma hania zana ke'na antahi'na hue."},{"book":"Sams-Zgame","chapter":"73","verse":"18","text":"Tamagerfa hunka Anumzamoka krari'nenia kampi zamavarentege'za rekrari'za zavapi urami'za hazenke eriho."},{"book":"Sams-Zgame","chapter":"73","verse":"19","text":"Zamagra ame hu'za hazenkea eri'za haviza nehanageno, korozamo zamahe frigahie."},{"book":"Sams-Zgame","chapter":"73","verse":"20","text":"Vahe'mo'ma ava'nama keteno nanterama otigeno, ana ava'namo'ma fanenema hiankna hunka Anumzamoka zamazeri fanenema hugahane!"},{"book":"Sams-Zgame","chapter":"73","verse":"21","text":"Ana zama ke'na antahi'nama nehugeno'a, musezanimo'a omanegeno narimpa aka nehegeno, tumo'nimo'a natagri'ne."},{"book":"Sams-Zgame","chapter":"73","verse":"22","text":"Nagra ana zana anira osu'noanki, neginagi hu'na antahintahi'a omne afi zaga kafagna kagri kavurera hu'noe."},{"book":"Sams-Zgame","chapter":"73","verse":"23","text":"Hianagi nagra katre'na ovu maka knafina kagrane mani'nogenka, tamaga kaziga nazante nazeri'nane."},{"book":"Sams-Zgame","chapter":"73","verse":"24","text":"Ana nehunka knare antahintahi naminka, nazeri fatgo nehanankinka, henka navrenka masanentake kumapina vugahane."},{"book":"Sams-Zgame","chapter":"73","verse":"25","text":"Monafina nagri vahera omani'neanki, kagrake'za mani'nane. Hagi mopafina mago zankura navesi ontegahuanki, kagrike'za navesi kantegahue."},{"book":"Sams-Zgame","chapter":"73","verse":"26","text":"Nagu'amo'ene navufgamo'enena zaferina omne amne huno navresra nehianagi Anumzamoke'za nagu'amofona nazeri hankavenetiankino, nagri Anumza Agra mani vava nehie."},{"book":"Sams-Zgame","chapter":"73","verse":"27","text":"Kagri'ma katre'za afetema nemaniza vahe'mo'za fanane hugahaze. Na'ankure kamefi'ma hugamiza vahera zamazeri haviza nehane."},{"book":"Sams-Zgame","chapter":"73","verse":"28","text":"Hianagi nagrama Anumzamofo tvaonte'ma nemanua zamo'a knare nehie. Ra Anumzamo'a nagri Anumza mani'neno, nagu vazi kuma mani'neankina, knare'ma huno mareri agatere avu'ava zama'agura huama hugahue."}]}