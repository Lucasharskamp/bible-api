{"data":[{"book":"Waebulania","chapter":"12","verse":"1","text":"Kwavija tweye tuzungulukigwa na lunhu lwa wanhu wotulola, avo tusegeze kila kinhu kitukimila mnzila, na nzambi ija ituzingiliza ng'hani na tukimbile kwa kuwamba mna ukuihuma kwitwikiligwe."},{"book":"Waebulania","chapter":"12","verse":"2","text":"Meso getu tumulole Yesu, itumtamanila kulawa ichanduso mbaka kuuhelelo. Viyakalile mumsalaba habwelile kuchugu! Mbuli ya ndeng'helelo ikalile yombeta, hatongile kinyala cha msalaba na sambi kakala muukulu mwambu wa mkono wa kudila wa kigoda cha ukulu cha Mulungu."},{"book":"Waebulania","chapter":"12","verse":"3","text":"Geseni mbuli zimpatile Yesu, viyafungile umoyo kwa kwihiligwa na wanhu wene nzambi. Avo sekemubwele kukisogo na kuleka."},{"book":"Waebulania","chapter":"12","verse":"4","text":"Kuitowa kwenu na nzambi, hakunavikila kugaya mbaka mukomigwe."},{"book":"Waebulania","chapter":"12","verse":"5","text":"Vino muisemwa mbuli za kugangamiza ziyowalongela Mulungu kamba mwa wanage?"},{"book":"Waebulania","chapter":"12","verse":"6","text":"kwavija Mndewa komzuma munhu yoyose yomnogela,"},{"book":"Waebulania","chapter":"12","verse":"7","text":"Wahagaya funga umoyo kamba mwana viyogaya yahazumigwa na tatake. Kugaya kwenu kolagusa kuwa Mulungu kowatendela mweye kamba wanage. Vino hana mwana yoleka kuzumigwa na tatake?"},{"book":"Waebulania","chapter":"12","verse":"8","text":"Lakini mwahaleka kuzumigwa kamba viwozumigwa wana wayagwe, ino yofambula kuwa hamuli wanage bule, ila mwa wana wa kuvikila."},{"book":"Waebulania","chapter":"12","verse":"9","text":"Hata ivo tweye wose tuna tata zetu, wao wotuzuma na tweye towategeleza. Avo tolondeka kumtegeleza ng'hani tataetu wa kuulanga muladi tupate ugima!"},{"book":"Waebulania","chapter":"12","verse":"10","text":"Tata zetu watuzuma kwa kipindi kidodo, kamba viwonile vinoga kumwao, lakini Mulungu kotuzuma kututaza tudahe kuigala nayo na tung'ale kamba heyo."},{"book":"Waebulania","chapter":"12","verse":"11","text":"Kwa kipindi kidodo, kukobozigwa siyo mbuli ya kudeng'helela ila yogela usungu. Lakini ako kumwande yogala nhunza itindiwale na ugima umnogela Mulungu kwa wanhu wose wafunzigwe mbuli ayo."},{"book":"Waebulania","chapter":"12","verse":"12","text":"Avo gangamizeni makono genu gaholole na mavindi genu ganyekile."},{"book":"Waebulania","chapter":"12","verse":"13","text":"Gendeleleni kutenda nzila zigoloke, muladi magulu gasiguke sekegagendelele kulemala lakini gahonyigwe."},{"book":"Waebulania","chapter":"12","verse":"14","text":"Wambeni ng'hani kukala goya na wanhu wose na mukale mung'alile, kwavija kuduhu munhu yonda yamone Mndewa kamba hang'alile bule."},{"book":"Waebulania","chapter":"12","verse":"15","text":"Iteganyeni sekemwagize ng'hekewa ya Mulungu. Munhu yoyose sekeyatogole kuigala na mbiki wa usungu ukula na kuwananga wanhu bwando kwa sumu yake."},{"book":"Waebulania","chapter":"12","verse":"16","text":"Sekemutogole munhu yawe mgoni hebu hamdumba Mulungu kamba Esau ija yachuuze haki yake ya kuwa mwana chaudele kwa lujo lwa mwanza umoja."},{"book":"Waebulania","chapter":"12","verse":"17","text":"Hata ivo, kumwande mweye mojuwa viyalondile kutambikiligwa na tatake, lakini haidahike bule kwavija hapatile nzila ya kugalusa kiyatendile, hamoja kaizahila kwa kulava mahozi."},{"book":"Waebulania","chapter":"12","verse":"18","text":"Mweye hamuvikile kuna ulugongo lwa Sinai ludaha kukwasigwa, lugongo lukwaka moto na ziza totolo na wingu titu fii na beho kulu,"},{"book":"Waebulania","chapter":"12","verse":"19","text":"na mbumo wa mhalati na wanhu awo wa Izilaeli waihulika sauti yolonga, lakini wapula inyamale,"},{"book":"Waebulania","chapter":"12","verse":"20","text":"kwavija walema kutogola kija kilongigwe, “Hata kamba mnyama yahakwasa lugongo luno, yakomigwe kwa mabwe.”"},{"book":"Waebulania","chapter":"12","verse":"21","text":"Kija kilawilile kuna ulugongo kigela bwembwe ng'hani, mbaka Musa kalonga, “Nodumba na kugwaya!”"},{"book":"Waebulania","chapter":"12","verse":"22","text":"Lakini mweye muvika kuna Ulugongo lwa Sayuni, kudibuga da Mulungu yeli mgima, najo dijo Yelusalemu ya kuulanga. Muvika mumting'hano wa deng'ho da wasenga wa kuulanga magana kwa magana."},{"book":"Waebulania","chapter":"12","verse":"23","text":"Mweye muvika kuna ikibumbila cha wana wa chaudele wa Mulungu, waja matwaga gao gandikigwe kuulanga. Mweye mwiza kwa Mulungu yeli msemi wa wanhu wose na mwiza mziloho za wanhu wanogile watendigwe watelele."},{"book":"Waebulania","chapter":"12","verse":"24","text":"Muvika kwa Yesu yogala kuilumba kwa lagano da sambi na damu yake imizigwe na ilonga mbuli zinogile ng'hani kubanza damu ija ya Habili."},{"book":"Waebulania","chapter":"12","verse":"25","text":"Avo iteganyeni sekemuleme kumtegeleza ija iyolonga na mweye. Wanhu waja walemile kumtegeleza ija yawazumile hano mwiisi hawahonyeke bule. Vino tweye tohonyeka vilihi kamba twahalema kumtegeleza ija yotuzuma kulawa kuulanga?"},{"book":"Waebulania","chapter":"12","verse":"26","text":"Kipindi kija sauti yake itigisa isi, lakini sambi kalonga, “Noitigisa isi mwanza uyagwe kabili, lakini siyo isi iiyeka, vivija na ulanga.”"},{"book":"Waebulania","chapter":"12","verse":"27","text":"Mbuli zino, “Mwanza uyagwe kabili” zolagusa kamba vinhu vose va umwaka votigisigwa na kusegezigwa muladi vinhu va sambi visigale na havitigisigwa."},{"book":"Waebulania","chapter":"12","verse":"28","text":"Avo tumgwee nhogolwa Mulungu, kwavija tubokela undewa hautigisika. Tumgwee nhogolwa Mulungu na tumgwee ukulu wonda umnogeze, kwa kumtegeleza na kwa bwembwe."},{"book":"Waebulania","chapter":"12","verse":"29","text":"Kwa kweli Mulungu wetu ni moto usakaza."}]}