{"data":[{"book":"Isirayila Mangɛe I","chapter":"5","verse":"1","text":"Mangɛ Sulemani nu bɔxi birin yamarima, kelife Efirati xure ma, han Filisita bɔxi, han Misira naaninyi ra. Na mixi birin nu duuti fima mangɛ Sulemani ma a xa simaya birin kui."},{"book":"Isirayila Mangɛe I","chapter":"5","verse":"2","text":"Mangɛ Sulemani nun a xa mixie baloe findi yi nan na lɔxɔɛ keren kui: farin fuɲi daaxi busali kɛmɛ tongo saxan, ɲɔɛraba busali kɛmɛ firin tongo naani,"},{"book":"Isirayila Mangɛe I","chapter":"5","verse":"3","text":"ninge bɔrɔgɛxi fu, ninge dɛmadon daaxi mɔxɔɲɛn, xuruse lanma kɛmɛ, bolee, xelie, burunyi sie, nun xɔni bɔrɔgɛxie."},{"book":"Isirayila Mangɛe I","chapter":"5","verse":"4","text":"Mangɛ Sulemani nan nu bɔxi birin yamarima naxee nu na Efirati xure yirefanyi ma, kelife Tifisa han Gasa. Na bɔxi mangɛe nun e xa mixie nu sabatixi bɔɲɛsa nan kui."},{"book":"Isirayila Mangɛe I","chapter":"5","verse":"5","text":"Yudayakae nun Isirayilakae birin, kelife Dana han Beriseeba, nu sabatixi bɔɲɛsa nan kui e xa wɛni bilie nun e xa xɔrɛ bilie tagi Sulemani xa mangɛya bun ma."},{"book":"Isirayila Mangɛe I","chapter":"5","verse":"6","text":"Soe gɔɔrɛ wulu tongo naani nu na Sulemani yi ra, naxee nu a xa sɔɔri ragisee bɛndunma. Soe ragi mixi wulu fu nun firin nan nu na Sulemani yi ra."},{"book":"Isirayila Mangɛe I","chapter":"5","verse":"7","text":"Sulemani xa gomina fu nun firinyie nu fama baloe ra a bɛ nun a xa mixie bɛ. Kike yo kike gomina nde nu fama mangɛ hayi birin na."},{"book":"Isirayila Mangɛe I","chapter":"5","verse":"8","text":"E nu fama mɛngi nun sɛxɛ ra soe birin bɛ gɔɔrɛe kui."},{"book":"Isirayila Mangɛe I","chapter":"5","verse":"9","text":"Ala xaxilimaya, lɔnni, nun fahaamui gbegbe nan so Sulemani yi ra. E nu gbo alɔ baa dɛ ra mɛyɛnyi."},{"book":"Isirayila Mangɛe I","chapter":"5","verse":"10","text":"Sulemani xa xaxilimaya nu dangi fugerakae nun Misirakae xa xaxilimaya birin na."},{"book":"Isirayila Mangɛe I","chapter":"5","verse":"11","text":"A xa xaxilimaya nu dangi mixi birin na, hali Etani Esiraka, Maxolo xa die Heman, Kalikɔli, nun Darada. A xili naxa din bɔxi birin na naxee nu Isirayila rabilinyi."},{"book":"Isirayila Mangɛe I","chapter":"5","verse":"12","text":"A taali wulu saxan nan fala, a nun bɛɛti wulu keren nun suuli."},{"book":"Isirayila Mangɛe I","chapter":"5","verse":"13","text":"A wuri gbegbee xa fe fala, a fɔlɔfe Liban wuri xungbe ma naxan xili sɛdiri, a sa hisopi sansi xunxuri li naxan bulama banxi xalɛ ma. A subee, xɔnie, bubusee, nun yɛxɛe fan xa fe fala."},{"book":"Isirayila Mangɛe I","chapter":"5","verse":"14","text":"Duniɲa mangɛe nu luma mixie xɛɛ ra e xa fa mangɛ Sulemani xa lɔnni nun xaxilimaya ramɛ."},{"book":"Isirayila Mangɛe I","chapter":"5","verse":"15","text":"Tire mangɛ Xirami naxa kuntigie xɛɛ mangɛ Sulemani xɔn, barima a nu bara a mɛ a a tan nan tixi mangɛ ra a baba ɲɔxɔɛ ra. Xirami nu bara Sulemani baba Dawuda xanu kabi a rakuya."},{"book":"Isirayila Mangɛe I","chapter":"5","verse":"16","text":"Sulemani naxa Xirami yaabi,"},{"book":"Isirayila Mangɛe I","chapter":"5","verse":"17","text":"«I nu n baba Dawuda kolon, a mu nɔ banxi tide a Marigi Alatala bɛ gere xa fe ra, naxan nu na a yire birin han Alatala naxa a yaxuie sa a sanyi bun ma."},{"book":"Isirayila Mangɛe I","chapter":"5","verse":"18","text":"Yakɔsi Alatala bara a ragiri n xa lu bɔɲɛsa kui. Gere nun fe xɔnɛ bara ɲɔn."},{"book":"Isirayila Mangɛe I","chapter":"5","verse":"19","text":"Na kui n bara a ɲanige n xa banxi ti n Marigi Alatala bɛ alɔ a a yitaxi ki naxɛ n baba Dawuda bɛ. A naxa a masen a bɛ, ‹I xa di, n naxan dɔxɔma i xa kibanyi kui i ɲɔxɔɛ ra, na nan fama banxi tide n bɛ.›"},{"book":"Isirayila Mangɛe I","chapter":"5","verse":"20","text":"I naxan nabama, i xa yaamari fi Liban sɛdiri wuyaxie xa xaba n bɛ. N ma walikɛe kafuma nɛ i xa walikɛe ma. N e xa wali sare fima nɛ alɔ i wama a xɔn ki naxɛ. Mixi yo mu na naxan fata wuri xabade alɔ Sidɔnkae.»"},{"book":"Isirayila Mangɛe I","chapter":"5","verse":"21","text":"Mangɛ Xirami to Sulemani xa wɔyɛnyi mɛ, a naxa sɛɛwa ki fanyi ra, a fa a fala, «Alatala tantu. A bara di xaxilima fi Dawuda ma naxan nɔma yi ɲama xungbe raɲɛrɛde.»"},{"book":"Isirayila Mangɛe I","chapter":"5","verse":"22","text":"Xirami naxa Sulemani yaabi, a naxɛ, «N bara i xa masenyi mɛ. N i waxɔnfe birin nabama nɛ, sɛdiri wurie nun sipirɛ wurie xa fe ra."},{"book":"Isirayila Mangɛe I","chapter":"5","verse":"23","text":"N ma walikɛe wurie ragoroma nɛ kelife Liban han baa dɛ ra. N e xirima e boore ra, alako n xa e raɲɛrɛ baa fari han i wama dɛnnaxɛ xɔn. Mɛnni n e rafulunma, i fa e xanin. N tan wama naxan xɔn na wali sare ra, i xa baloe fi n tan nun n ma mixie ma.»"},{"book":"Isirayila Mangɛe I","chapter":"5","verse":"24","text":"Mangɛ Xirami naxa sɛdiri wuri nun sipirɛ wuri birin so mangɛ Sulemani yi ra, a nu wama naxan xɔn."},{"book":"Isirayila Mangɛe I","chapter":"5","verse":"25","text":"Ɲɛ yo ɲɛ, mangɛ Sulemani nu farin busali wulu tongo solomasaxan nun ture fifa mɔxɔɲɛn fima nɛ Xirami ma a xa banxi baloe xa fe ra."},{"book":"Isirayila Mangɛe I","chapter":"5","verse":"26","text":"Alatala xaxilimaya fi nɛ Sulemani ma alɔ a a fala a bɛ ki naxɛ. Dɛfanyi naxa lu Xirami nun Sulemani tagi, e fa saatɛ xiri e boore bɛ."},{"book":"Isirayila Mangɛe I","chapter":"5","verse":"27","text":"Mangɛ Sulemani naxa Isirayilaka wulu tongo saxan yamari e xa wali a bɛ."},{"book":"Isirayila Mangɛe I","chapter":"5","verse":"28","text":"Kike yo kike, a naxa mixi wulu fu rasiga Liban bɔxi ma, e xa wali kike keren mɛnni, e fa kike firin naba e xɔnyi. Adonirami nan nu na na fe xunyi ra."},{"book":"Isirayila Mangɛe I","chapter":"5","verse":"29","text":"Mixi wulu tongo solofere nan nu kote maxaninma, mixi wulu tongo solomasaxan nan nu gɛmɛ masolima mangɛ Sulemani bɛ geyae kɔn na Liban."},{"book":"Isirayila Mangɛe I","chapter":"5","verse":"30","text":"Sulemani xa gominae nu bara mixi wulu saxan kɛmɛ saxan sugandi naxee nu wali xun matoma a ra."},{"book":"Isirayila Mangɛe I","chapter":"5","verse":"31","text":"Mangɛ nu bara yaamari fi, a walikɛe xa gɛmɛ xungbe tofanyie masoli naxee findima Ala xa banxi sanbunyi ra."},{"book":"Isirayila Mangɛe I","chapter":"5","verse":"32","text":"Sulemani nun Xirami xa banxitie nun Gebalakae naxa gɛmɛe masoli."}]}