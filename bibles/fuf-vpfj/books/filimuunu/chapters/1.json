{"data":[{"book":"FILIMUUNU","chapter":"1","verse":"1","text":"Immorde e an min Puulusa, oo kasoojo sabu Iisaa Almasiihu on, wondude e Timotee oo musiɗɗo men, haa e oo giɗo amen, wondiɗɗo amen e golle, ɗun ko an Filimuunu,"},{"book":"FILIMUUNU","chapter":"1","verse":"2","text":"wondude e Apifiyyata oo bandiraawo amen e Arkiipe oo wondiɗɗo amen e tippiro e haa e *moftal wongal ngal ka suudu maa an Filimuunu."},{"book":"FILIMUUNU","chapter":"1","verse":"3","text":"Yo moƴƴere e ɓuttu wonan on, immorde e Alla Baaba men, e Iisaa Almasiihu Joomi on."},{"book":"FILIMUUNU","chapter":"1","verse":"4","text":"Miɗo duumii e jarnugol Alla an on e nder ko mi maandini fii maa e nder torndeeji an ɗin,"},{"book":"FILIMUUNU","chapter":"1","verse":"5","text":"ko fii miɗo nanude no wowlee fii ko gomɗinɗaa Iisaa Joomi on kon, e giggol ngol yiɗuɗaa yimɓe Alla ɓen fow ngol kadi."},{"book":"FILIMUUNU","chapter":"1","verse":"6","text":"Mi torike yo gomɗinal maa ngal hawtuɗen ngal waɗu batte, andaa moƴƴere wonannde en e nder humondiral e *Almasiihu on."},{"book":"FILIMUUNU","chapter":"1","verse":"7","text":"E hoore ɗun mi heɓii weltaare e wakkilaare buy sabu giggol maa ngol, ko fii ko sabu maa yo musiɗɗo, ɓerɗe yimɓe Alla ɓen ɓuttiniraa."},{"book":"FILIMUUNU","chapter":"1","verse":"8","text":"Ko ɗun waɗi, fii kala miɗo mari hoolaare mawnde sabu Almasiihu on fii windangol ma ko haanuɗaa waɗude kon,"},{"book":"FILIMUUNU","chapter":"1","verse":"9","text":"miɗo yiɗu-maa tororde giggol, wano min Puulusa mi woniri nii nayeejo e kasoojo kadi sabu Iisaa Almasiihu on."},{"book":"FILIMUUNU","chapter":"1","verse":"10","text":"Mi jeejii ma fii Onesiima, on wontuɗo ɓiɗɗo an ka gomɗinal fewndo mi jolkaa."},{"book":"FILIMUUNU","chapter":"1","verse":"11","text":"Hari o wonanii ma meere, kono jooni o nafete wano o nafirimmi non."},{"book":"FILIMUUNU","chapter":"1","verse":"12","text":"Awa mi neltii mo e maa, on mo tawata ko ɓernde an min tigi."},{"book":"FILIMUUNU","chapter":"1","verse":"13","text":"Mi faalano yo o wonu takko an, fii yo o wallan lonto-maa e nder ko mi jolkaa fii Kibaaru Moƴƴo on kon."},{"book":"FILIMUUNU","chapter":"1","verse":"14","text":"Kono hay fus mi faalaaka waɗude e ɓaawo fewjoore maa nden, fii wota kuuɗe maa moƴƴe ɗen wonu karhaaɗe, kono ɗe wona anniyaaɗe."},{"book":"FILIMUUNU","chapter":"1","verse":"15","text":"No gasa a seeduno e Onesiima haa seeɗa, fii yo a hettitu mo haa poomaa."},{"book":"FILIMUUNU","chapter":"1","verse":"16","text":"Hara hinaa wa maccuɗo hande kadi, kono no ɓuriri maccuɗo, wa musiɗɗo yiɗaaɗo, tentinii telen-ma an min, ittii e sikke telen-ma maa, ɓay ko o maccuɗo, awa kadi ko o musiɗɗo gomɗinɗo Joomi on."},{"book":"FILIMUUNU","chapter":"1","verse":"17","text":"Si tawii hiɗa jogori lan wa gollideteeɗo, haray jaɓir mo wa an min."},{"book":"FILIMUUNU","chapter":"1","verse":"18","text":"Si himo bonnu-maa, maa si himo jogani-maa goɗɗun, fawu ɗun e hoore an."},{"book":"FILIMUUNU","chapter":"1","verse":"19","text":"Ko jungo an ngon tigi, min Puulusa mi windiri nduu ɓatakuru, mi yoɓitoyte ɗun, fii kala mi faalaaka wi'ude an tigi hiɗa joganii mi goɗɗun, ɗun ko ngurndan maa ɗan."},{"book":"FILIMUUNU","chapter":"1","verse":"20","text":"Awa yo musiɗɗo, waɗanan ɗun sabu Joomiraaɗo on, ɓuttinaa ɓernde an nden e telen-ma Almasiihu on."},{"book":"FILIMUUNU","chapter":"1","verse":"21","text":"Ko e nder hoolorgol ɗoftaare maa nden mi windiri, e hoore andugol a waɗay ɓuri ko mi wi'i kon."},{"book":"FILIMUUNU","chapter":"1","verse":"22","text":"E hoore ɗun, eɓɓanan werde, miɗo tanƴinii yahugol ka mon sabu torndeeji mon ɗin."},{"book":"FILIMUUNU","chapter":"1","verse":"23","text":"Epafaraasi oo mo mi sokidaa ka kaso sabu Iisaa Almasiihu on, salminii ma,"},{"book":"FILIMUUNU","chapter":"1","verse":"24","text":"wondude e Markuusa e Aristarke e Demaasi e Luuka, ɗun ko ɓen wondiɓɓe an e golle."},{"book":"FILIMUUNU","chapter":"1","verse":"25","text":"Yo moƴƴere Iisaa Almasiihu Joomi men on wonu e ɓerɗe mon."}]}