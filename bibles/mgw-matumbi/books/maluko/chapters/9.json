{"data":[{"book":"Maluko","chapter":"9","verse":"1","text":"Yesu ngayendelya kwabakia, “Kakape nimmakianga, babile bi'ngi' papanopano baalu'a panga banawaali pangali kuubona Ukulungwa wa Nnu'ngu' kawisa kwa makakala.”"},{"book":"Maluko","chapter":"9","verse":"2","text":"Pagapite masu'ba sita, Yesu ngaatola Petili, Yakobi na Yoani, ngaapeleka pakitu'mbi' kilaso pandu pakiyi'ki'ya. Akwo Yesu ngagalambuka ywoti nnu'ngi' yabe."},{"book":"Maluko","chapter":"9","verse":"3","text":"Magu'bo gake gaatimelemetya, ngagapanga mauu muno, wala pano padunia ntu'pu' nkusili ywawesa kusa ipange uu kati nyo."},{"book":"Maluko","chapter":"9","verse":"4","text":"Musa na Elia ngabapitya, ngababa kabalongela na Yesu."},{"book":"Maluko","chapter":"9","verse":"5","text":"Petili ngammakia Yesu, “Mwalimu, inogelile twenga baa pano. Utuyi'ki'ti'ye tusenge isewe itatu, simo sako, si'ngi' sa Musa na si'ngi' sa Elia.”"},{"book":"Maluko","chapter":"9","verse":"6","text":"Petili aatangiteli lyo longela kwa mwanjaa ywembe na aine baabile kabayogopa muno."},{"book":"Maluko","chapter":"9","verse":"7","text":"Bu'kapo lyunde ngalyaawi'ki'lya na lilobe lyayuwanike bu'ka mulyunde lyo, “Ayu' nga Mwana wangu' ywanimpendile, mumpi'kani ywembe.”"},{"book":"Maluko","chapter":"9","verse":"8","text":"Papalu'palu' pabalinguli ku'no na akwo, baamwenili kai' mundu ywi'ngi' kati yabe ila Yesu kisake."},{"book":"Maluko","chapter":"9","verse":"9","text":"Pabaabile kabaelya bu'ka kukitu'mbi', Yesu ngaaking'indya, “Kanemummakie mundu ywoywoti makowe gamugabweni, mpaka Mwana wa Mundu paalu'a yu'ka bu'ka kuuwi'li.”"},{"book":"Maluko","chapter":"9","verse":"10","text":"Bai, ngabaliiya likowe lyo bene, lakini baabile kabalaluyana, “Yu'ka kwa awi'li kulombolya namani?”"},{"book":"Maluko","chapter":"9","verse":"11","text":"Ngabannaluya Yesu, “Mboni balimu ba salya babaya panga Kilisitu abile balo isa aalongolya wi'ti' Elia?”"},{"book":"Maluko","chapter":"9","verse":"12","text":"Yesu ngaayangwa, “Kakape Elia aapalikwa buya wi'ti' li'nga bi'ka wiso makowe goti. Lakini mwanjaa namani iandikilwe panga Mwana wa Mundu alu'a teselwa muno no salaulilwa?"},{"book":"Maluko","chapter":"9","verse":"13","text":"Lakini nimmakianga Elia ayomwike isa, nabembe ngabampangya maakau goti gabapalage, kati mu'lu' mwayaandikilwe kwa ywembe.”"},{"book":"Maluko","chapter":"9","verse":"14","text":"Yesu, Petili, Yoani na Yakobi pabaabuyangine bu'ka kukitu'mbi', ngabakikolya kipi'nga kiku'lu' sa bandu. Bi'ngi' ba balimu ba salya kabataukana na banamasi' bi'ngi'."},{"book":"Maluko","chapter":"9","verse":"15","text":"Balu' bandu pabamweni Yesu baatisangala muno, popopo ngabammutukya li'nga kumpanga abali."},{"book":"Maluko","chapter":"9","verse":"16","text":"Ngaalaluya banamasi' bake, “Mutaukana nabo kwa kitumbu saku'?”"},{"book":"Maluko","chapter":"9","verse":"17","text":"Mundu yumo mu si'lu' kipi'nga sa bandu ngayangwa, “Mwalimu, ninnetike mwana wangu' kasako, aina moka gagampangiya abe bubu."},{"book":"Maluko","chapter":"9","verse":"18","text":"Kila pantangya, antu'ya pai' na kumpanga apiye matutume munkano no tauna mino, bu'kapo yi'ga yake yendang'ong'onala. Naalu'bite banamasi' bako bammi'nge moka, lakini bakombwili.”"},{"book":"Maluko","chapter":"9","verse":"19","text":"Yesu ngaabakia, “Mwenga mwa lubelekwo lwangali u'bi'lya! Nilu'a tama na mwenga mpaka pakubawi? Nilu'a kunkomeya mpaka pakubawi? Munnete mwinsembe pano.”"},{"book":"Maluko","chapter":"9","verse":"20","text":"Nabembe ngabanneta yu'lu' mwinsembe kwa Yesu. Yu'lu' moka paamweni Yesu, popopo ngannyi'ya yu'lu' mwinsembe kyundaunda, ngatu'la pai' no galabuka ku'no kapiya matutume munkano."},{"book":"Maluko","chapter":"9","verse":"21","text":"Yesu ngaalaluya tati' bake mwinsembe, “Mwana wako ngu'su'mbu' yi' intumbwi pakubawi?” Ngannyangwa, “Bu'ka kuunangu'ta wake."},{"book":"Maluko","chapter":"9","verse":"22","text":"Aywo moka akokotyage kuntu'mbu'ki'ya mumwoto au mumasi' li'nga kunnangamisa. Lakini mana kaukombwa panga kikowe sosoti, sonde utubi'ki kiya utuyangatiye.”"},{"book":"Maluko","chapter":"9","verse":"23","text":"Yesu ngannyangwa panga, “Kwa mwanjaa buli ubaya panga, ‘Mana kaukombwa?’ Goti gendawesekana kwa ywembe ywau'bi'lya.”"},{"book":"Maluko","chapter":"9","verse":"24","text":"Popopo, aywo tati' ywa mwinsembe ngau'bu'ya lilobe kabaya, “Nendau'bi'lya! Lakini uniyangatiye kwo kotoka u'bi'lya kwangu'.”"},{"book":"Maluko","chapter":"9","verse":"25","text":"Yesu pakibweni kipi'nga sa bandu kakikongolekana pamope kiyu'ngu'ya, ngankalipya yu'lu' moka kammakia, “Wenga wa moka bubu na kiibamakutu, nikuamulisa ummu'ke na kaneunnyingi kai'!”"},{"book":"Maluko","chapter":"9","verse":"26","text":"Yu'lu' moka aatikemelya, ngannyi'ya kyundaunda kwa makakala na kummu'ka. Yu'lu' mwinsembe aabile kati ntwi, kwa nyo bandu baingi ngababaya, “Ayomwike.”"},{"book":"Maluko","chapter":"9","verse":"27","text":"Lakini Yesu ngankamwa luboko kunkakatuya, naywembe ngayi'ma."},{"book":"Maluko","chapter":"9","verse":"28","text":"Bai, Yesu paayingi nnyumba, banamasi' bake ngabannaluya pakisake, “Mwanjaa namani twenga tukombwili kummi'nga yu'lu' moka?”"},{"book":"Maluko","chapter":"9","verse":"29","text":"Naywembe ngaabakia, “Moka ywa kubinnya awesekanali bu'ka mpaka kwo lu'ba.”"},{"book":"Maluko","chapter":"9","verse":"30","text":"Yesu na banamasi' bake ngababu'ka kwo no yendelya na mwanja kwo pi'tya ku Galilaya. Yesu aapaili mundu ywoywoti atange pandu pabaabile,"},{"book":"Maluko","chapter":"9","verse":"31","text":"kwa mwanjaa aai kaayi'gana banamasi' bake kaabakia, “Mwana wa Mundu aalu'a songelwa no kamukiyilwa kwa bandu. Nabembe baalu'a kummulaga, lakini lisu'ba lyenetatu bu'ka waa kwake alu'a yu'ka.”"},{"book":"Maluko","chapter":"9","verse":"32","text":"Lakini banamasi' bake baatangiteli panga saakilongei saalomboli namani, nabembe ngabayogopa kunnaluya."},{"book":"Maluko","chapter":"9","verse":"33","text":"Bai ngabaika Kapalanaumu no bu'ka po yingya nnyumba Yesu ngaalaluya, “Mwabile kamulongelya ki'li' mundi'la?”"},{"book":"Maluko","chapter":"9","verse":"34","text":"Lakini banamasi' baayangwili, kwa mwanjaa mundi'la baabile kabataukana panga ywaku' mukipi'nga sabe ywabile nku'lu' muno kulikoni boti."},{"book":"Maluko","chapter":"9","verse":"35","text":"Ngatama pai' na kwakema boti ku'mi na abi'li', ngaabakia, “Mundu ywoywoti mana kapala panga nku'lu' ywa boti, apalikwa apange wa kuundi'la kuliko boti na apange ntumisi ywa boti.”"},{"book":"Maluko","chapter":"9","verse":"36","text":"Bu'kapo ngantola mwana nsene, ngannyi'mi'ka pakatikati yabe. Ngankumbatya na kwabakia,"},{"book":"Maluko","chapter":"9","verse":"37","text":"“Mundu ywoywoti ywampokya yumo ywa aba bana asene kwa lina lyangu' anipokya nenga. Na ywaanipokya nenga anipokya nenga baili, ila ampokya ata yu'lu' ywaanitumike.”"},{"book":"Maluko","chapter":"9","verse":"38","text":"Yoani ngammakia, “Mwalimu, tumweni mundu kabi'nga moka kwa lina lyako, na twenga ngatunkanikiya kwa mwanjaa ywembe abileli pamope na twenga.”"},{"book":"Maluko","chapter":"9","verse":"39","text":"Yesu ngaabakia, “Kanemunkanikiye, kwa mwanjaa ntu'pu' ywoywoti ywapanga mangelongelo kwa lina lyangu', bu'kapo kalongela likowe linyatau kwangu' nenga."},{"book":"Maluko","chapter":"9","verse":"40","text":"Kwa mwanjaa ywakotoka taukana na twenga abile kasitu."},{"book":"Maluko","chapter":"9","verse":"41","text":"Kakape nimmakianga, ywoywoti ywampeya mwenga ata kikombe sa masi' go nywa kwa mwanjaa mwenga mwabandu ba Kilisitu kakape mundu ywo, aakosali upo yaibu'ka kwa Nnu'ngu'.”"},{"book":"Maluko","chapter":"9","verse":"42","text":"Ywoywoti ywampanga yumo ywa bana ba babaniu'bi'lya aponeye, yapanga male kwake atabilwe liwe liku'lu' lya lwaga paingo na kuntaikulya mubaali."},{"book":"Maluko","chapter":"9","verse":"43","text":"Luboko lwako mana lukupangiye uponeye, ulukate! Yapanga male kwako yingya muukoto wangayomoka ubile na luboko lumo, kulikoni baa na maboko gabi'li' no yingya mumwoto wangayomoka."},{"book":"Maluko","chapter":"9","verse":"44","text":"Pandu po, matekenya gake gawaali, wala mwoto wake uimikali."},{"book":"Maluko","chapter":"9","verse":"45","text":"Mana lugu'lu' lwako lukupangiye uponeye, ulukate! Yapanga male kwako yingya muukoto wangayomoka ubile na lugu'lu' lumo, kulikoni baa na magu'lu' gabi'li' no taikulilwa mumwoto wangayomoka."},{"book":"Maluko","chapter":"9","verse":"46","text":"Pandu po, matekenya gake gawaali, wala mwoto wake uimikali."},{"book":"Maluko","chapter":"9","verse":"47","text":"Mana liyo lyako likupangiye uponeye, uliyokwe! Yapanga male kwako yingya muukulungwa wa Nnu'ngu' ubile na liyo limo kulikoni baa na minyo gabi'li' no taikulilwa mumwoto wangayomoka."},{"book":"Maluko","chapter":"9","verse":"48","text":"Pandu po matekenya gake gawaali wala mwoto wake uimikali."},{"book":"Maluko","chapter":"9","verse":"49","text":"“Kwa mwanjaa kila mundu aatakilwa kwa mwoto."},{"book":"Maluko","chapter":"9","verse":"50","text":"Mwinyo unogite, lakini mana uobiye kilyi'lyi' sake, mwayi'ya namani li'nga uki'li'bu'ye kilyi'lyi' kai'? Mubee na mwinyo nkati yinu na mutame pamope kwa amani kila mundu na nnyine.”"}]}