{"data":[{"book":"Mako","chapter":"15","verse":"1","text":"Uhiku pauchele, makuhani vakulu nkuva uvaujana pamo na vasele va Vayahudi na vakúhunda Sheliya yanga Musa na vanu vammalele va Lukumbi Lukulu lwa Vayahudi. Nkunnyunga Yesu, nkuntwala na kunkamuja kwanga Pilato."},{"book":"Mako","chapter":"15","verse":"2","text":"Pilato nkummuja Yesu kuchidoni, “Dachi, wako nni Nfalume wa Vayahudi?” Yesu nkuyang'ula, “Wako ùnihaula.”"},{"book":"Mako","chapter":"15","verse":"3","text":"Makuhani vakulu nkunsitaki Yesu masitaka lohe."},{"book":"Mako","chapter":"15","verse":"4","text":"Pilato nkummuja kavila Yesu kuchidoni, “Dachi, nanga pauyang'ula? Lola masitaka ala lammalele lavakusitaki!”"},{"book":"Mako","chapter":"15","verse":"5","text":"Henga Yesu nanga panayang'wile lilove, Pilato nkukangana."},{"book":"Mako","chapter":"15","verse":"6","text":"Bahi kila Sikukuu ya Pasaka Pilato ávele na nnyambo wa kuvahungulila Vayahudi nfungwa yumo uvachinnembela."},{"book":"Mako","chapter":"15","verse":"7","text":"Bahi pávele na munu yumo uvanchema Balaba, uvanantadile nnilungu pamo na avake ing'anya ya kuvawalala vanu pachivachonjela vanu kuutahuka utawala wa Chiloma."},{"book":"Mako","chapter":"15","verse":"8","text":"Vanu vohe nkummwenela Pilato nkunnyuwa avatendele muchi chiuvele nnyambo wake."},{"book":"Mako","chapter":"15","verse":"9","text":"Pilato nkuvauja kuchidoni, “Dachi, mùlembela ninchimulile Nfalume wa Vayahudi?”"},{"book":"Mako","chapter":"15","verse":"10","text":"Avaujije uchocho kwa kuva, ánimala kuva makuhani vakulu vànkamujije Yesu kwanga nang'e kwa wiu."},{"book":"Mako","chapter":"15","verse":"11","text":"Henga makuhani vakulu nkuvachonjela vanu vannyuwe Pilato avahungulile Balaba."},{"book":"Mako","chapter":"15","verse":"12","text":"Pilato nkuvauja kavila kuchidoni, “Nintende dachi ayuno munu umunnyaula kuva Nfalume wa Vayahudi?”"},{"book":"Mako","chapter":"15","verse":"13","text":"Vanu vammalele nkutaya lwasu kavila uvachidoni, “Mmambe munsalaba!”"},{"book":"Mako","chapter":"15","verse":"14","text":"Henga Pilato nkuvauja kuchidoni, “Ing'anya ntwani? Kwani àtendile lilida lihakalenge?” Henga vanang'o nkuhalija chihi kutaya lwasu uvachidoni, “Mmambe munsalaba!”"},{"book":"Mako","chapter":"15","verse":"15","text":"Bahi kwa kuva Pilato álembedile atende muchi chilichilembela likuwa lya vanu, bahi nkunnyungulila Balaba auke. Nkulaija Yesu asulubulwe, koka nkunhumya uchinga vammambe."},{"book":"Mako","chapter":"15","verse":"16","text":"Matiyala nkuntwala Yesu nkumpelekeja nnuwani lwa nkati lwa ing'ande yanga Pilato, nkulichema likuwa lyammalele lya matiyala."},{"book":"Mako","chapter":"15","verse":"17","text":"Nkummwaja likoti lya langi ya chifalume, nkudinga lutavi lwa miva muchi kofiya ya chifalume nkummwaja mmuti."},{"book":"Mako","chapter":"15","verse":"18","text":"Nkutandilika kunnombolela kwa mang'wanyu uvachidoni, “Utumbyangwe wako Nfalume wa Vayahudi!”"},{"book":"Mako","chapter":"15","verse":"19","text":"Nkumpanyapanya imbalu mmuti, nkunsunila mata, nkutindivala malundi muyo mwake, na kunnyunamila kwa mang'wanyu."},{"book":"Mako","chapter":"15","verse":"20","text":"Pavamalidile kuntendela mang'wanyu, nkummula alila likoti lya langi ya chifalume, nkummwaja dinguwo dyake mwene, nkumpelekeja pawelu imanga uchinga vakammambe."},{"book":"Mako","chapter":"15","verse":"21","text":"Pávanavele nndila, nkukojana na munu yumo uvanchema Simoni, mwenedi wa imanga ya ku Kilene, atatawavo Isikanda na Lufo, wahaloka kumawelu. Matiyala nkunnamatija aunyakule nsalaba wanga Yesu."},{"book":"Mako","chapter":"15","verse":"22","text":"Nkumpelekeja Yesu mpaka pachinu pavachema Goligota, mana lake, “Pachinu pa Libadang'a.”"},{"book":"Mako","chapter":"15","verse":"23","text":"Nkumwing'a divayi divakundanyije na mahuta lachêmwa manemane, latumîka kupungusa ipwateki, henga nang'e nkuhita kukumbila."},{"book":"Mako","chapter":"15","verse":"24","text":"Nkummamba munsalaba, nkuyavana dinguwo dyake kwa kuyela indingi, uchinga kila munu apate dinguwo dyalembelewa kutwala."},{"book":"Mako","chapter":"15","verse":"25","text":"Ívele malinga satatu ulyamba pavanammambile."},{"book":"Mako","chapter":"15","verse":"26","text":"Na malemba la lishitaka lyake válembile kuva, “NFALUME WA VAYAHUDI.”"},{"book":"Mako","chapter":"15","verse":"27","text":"Vámmambile pamo na vakúpalaula vavili, yumo m'bali wake wa kunkono na yumo m'bali wa kunchinda. ["},{"book":"Mako","chapter":"15","verse":"28","text":"Anepo nkutimila Malemba Lanaswe lahaûla, “Ávalangiwije pamo na vatênda lahakalenge.”]15:28 Mmalemba lanji la kala, auno nsitali ukapali."},{"book":"Mako","chapter":"15","verse":"29","text":"Bahi vanu vachipîta anepo nkuva uvapukunya myuti yavo na kunchamba, uvachidoni, “Haa! Wako akee unahawile kuva ùmbebamola Ing'ande yanga Nnungu na kuidenga kavila mmaduva matatu!"},{"book":"Mako","chapter":"15","verse":"30","text":"Hambi lipohe umwene nano kwa kulisulupuha munsalaba!”"},{"book":"Mako","chapter":"15","verse":"31","text":"Makuhani vakulu na vakúhunda Sheliya yanga Musa uchocho na vanang'o nkunnyeka uvahaulanila kuchidoni, “Ávapohije chihi vanu vanji, henga hambi akáhulula kulipoha mwene!"},{"book":"Mako","chapter":"15","verse":"32","text":"Ati nang'e nni Kilisto, Nfalume wa Vaisilaeli! Hambi alisulupuhe mwene munsalaba uchinga tulole na kukulupila.” Na avala vakúpalaula vanavambwije pamo na nang'e navanang'o uchocho vántangoledile malove lahakalenge."},{"book":"Mako","chapter":"15","verse":"33","text":"Kutandikila sasita ya muhi mpaka satisa, chilambo chammalele nkuva chihi lupi."},{"book":"Mako","chapter":"15","verse":"34","text":"Satisa Yesu nkunonoha lidi, wachidoni, “Eloyi, Eloyi, lama sabakitani?” Mana lake, “Nnungu wangu, Nnungu wangu, mwadachi ùninguleka?”"},{"book":"Mako","chapter":"15","verse":"35","text":"Vanu vanji vanaimidile apala pavapilikene uchocho, nkuhaula kuchidoni, “Pilikana! Ànchema nabii Eliya.”"},{"book":"Mako","chapter":"15","verse":"36","text":"Munu yumo nkutukuta, nkunachuvika siponji n'divayi dihahâma nkuipatika nnufito, nkunnyanyulila Yesu uchinga ahonde, wachidoni, “Leka, tulole ikàva Eliya àmbeida unansulupuha munsalaba!”"},{"book":"Mako","chapter":"15","verse":"37","text":"Yesu nkunonoha lidi likulu, nkuhila."},{"book":"Mako","chapter":"15","verse":"38","text":"Bahi lipanzia linahungwije paching'ati, mu Ing'ande ya Nnungu nkudaluka vipande vivili kutandikila muha mpaka pahi."},{"book":"Mako","chapter":"15","verse":"39","text":"Nkulu yumo wa matiyala la Chiloma anaimidile muyo mwake pammwene Yesu namuna chahidile, nkuchidoni, “Muhiu ayu munu ávele Mwana wa Nnungu.”"},{"book":"Mako","chapter":"15","verse":"40","text":"Pávele na amahe vachilôla kwa kulehu. Nnikuwa lya amahe anevo ápwawije Maliya wa imanga ya Magidala na Salome na Maliya ayuvao Yakobo n'joko na Yose."},{"book":"Mako","chapter":"15","verse":"41","text":"Amahe anevo njo vachinnondola Yesu pánavele aneko ku Galilaya na kuntumikila. Pamo na anevo, pávele na amahe vanji vohe vanaidile ku Yelusalemu pamo na nang'e."},{"book":"Mako","chapter":"15","verse":"42","text":"Pachikamwele chinalyulo, nniduva lya kulipanganiha kabla likànambikamola Liduva lya Kuyewelela,"},{"book":"Mako","chapter":"15","verse":"43","text":"nkwida Yusufu munu wa ku Alimataya, ánavele n'jumbe wa Lukumbi Lukulu lwa Vayahudi, munu achieshimika namene. Nang'e mwene álolela kwida kwa Ufalume wa Nnungu. Bahi nkummwenela Pilato bila kuyopa, nkuyuwa akautwale mmili wanga Yesu."},{"book":"Mako","chapter":"15","verse":"44","text":"Henga Pilato nkukangana papilikene kuva Yesu ànipiyanya kuhila. Bahi nkunchema ayula nkulu wa matiyala, nkummuja, uchinga amale ikàva Yesu áhidile kanandi."},{"book":"Mako","chapter":"15","verse":"45","text":"Pilato papilikene kwanga ayula nkulu wa matiyala kuva áhidile kanandi, nkunnyaulila Yusufu akautwale mmili wanga Yesu."},{"book":"Mako","chapter":"15","verse":"46","text":"Anepo Yusufu nkusuma sanda, nkuusulupuha mmili munsalaba, nkuudingilija aila sanda, nkuusika munsati uvedwîje nniyanga likulu namene, koka nkuhingilihija liyanga likulu pannango wa nsati."},{"book":"Mako","chapter":"15","verse":"47","text":"Maliya wa imanga ya ku Magidala na Maliya anyokwe Yose navanang'o nkupona pachinu apala paulajijwe mmili wanga Yesu."}]}