{"data":[{"book":"Walawi","chapter":"24","verse":"1","text":"Mkulu Nguluwi nakamlonjela Musa,"},{"book":"Walawi","chapter":"24","verse":"2","text":"“Walajize wanhu wa Isilaeli wakigalile mafuta ganojile ga mzeituni kwa chiwalo cha chenje leka chenje acho chilutilile kwaka chila mhela."},{"book":"Walawi","chapter":"24","verse":"3","text":"Aluni kowika chenje acho mgati mwa alyo ihema lya Nguluwi, kunze kwa ipaziya lya isanduku lya ilagano leka chiwe chikwaka kwaluchila matinazo mbaka mitondo hali Mkulu Nguluwi chila mhela. Ali ndo ilajizo lya kuliwinza mazuwa gose kuli lulelo lwa hemwe."},{"book":"Walawi","chapter":"24","verse":"4","text":"Kowika avyo vyenje kuli chinhu cha kuwichila vyenje cha zahabu inojile, viwe vikwaka chila mhela hali Mkulu Nguluwi."},{"book":"Walawi","chapter":"24","verse":"5","text":"“Uhole utimbo unojile kilo makumi meli na gane na kuteleka mibumunda kumi na mili."},{"book":"Walawi","chapter":"24","verse":"6","text":"Mibumunda ajo jowichigwa hali msitali wa keli mchanya mwa chisaga cha zahabu inojile hali Mkulu Nguluwi, chila msitali mibumunda sita."},{"book":"Walawi","chapter":"24","verse":"7","text":"Chila msitali kowika ubani, leka kuwe kukumbuchila kwa mibumunda ajo, nhambiko ya kumlavila Mkulu Nguluwi kwa chiluli."},{"book":"Walawi","chapter":"24","verse":"8","text":"Chila Zuwa lya Kwesela Aluni koiwika goya kuli honhu hali Mkulu Nguluwi kwa chiwalo cha wanhu wa Isilaeli kota ilagano lya mazuwa gose."},{"book":"Walawi","chapter":"24","verse":"9","text":"Aluni na walelwa wa heye weng'ha waliyeng'ha ndo wangukundigwa kulya mibumunda ajo. Wolya kuli honhu hanji helile kwa vila ajo ndo jelile ng'hatu kuli nhambiko zilingulavigwa kwa Mkulu Nguluwi kwa chiluli. Ayi ndo hachi kwa hewo mazuwa gose.”"},{"book":"Walawi","chapter":"24","verse":"10","text":"Zuwa limwe nakulawila kilewa ako kuli kambi hali Muisilaeli yumwe na msongolo yumwe wa mamo Muisilaeli yalinguchemigwa Shelemoti, ila mhaza nayali Mmisili."},{"book":"Walawi","chapter":"24","verse":"11","text":"Hamba yula msongolo Muisilaeli yawele mayake nakachemigwa Shelemoti, mhinza wa Dibuli wa nhanzi ya Dani, nakalibeza na kulipanjila itagwa lya Nguluwi. Lelo wanhu nawamhilika msongolo kwa Musa,"},{"book":"Walawi","chapter":"24","verse":"12","text":"nawamibata mbaka aho hoyogubulilwa vyoyalingugana Mkulu Nguluwi."},{"book":"Walawi","chapter":"24","verse":"13","text":"Hamba, Mkulu Nguluwi nakamlonjela Musa,"},{"book":"Walawi","chapter":"24","verse":"14","text":"“Mumlavye kunze mwa kambi ayo msongolo yapanjile, na wala weng'ha wamhuliche yopanjila wawiche moko ga hewo mchanya mwa mutwi wa heye, na Waisilaeli weng'ha wamkopole kwa kumtowa kwa maganga."},{"book":"Walawi","chapter":"24","verse":"15","text":"Nagwe uwalonjele Waisilaeli kota munhu yoneche yompanjila Nguluwi wa heye yanguganigwa yagazigwe kwa chiwalo cha gehile ga heye."},{"book":"Walawi","chapter":"24","verse":"16","text":"Munhu yoneche yawe mwenyeng'haye ama mjenzi yawele ngulibeza itagwa lya Mkulu Nguluwi, Waisilaeli weng'ha womkopola kwa kumtowa kwa maganga."},{"book":"Walawi","chapter":"24","verse":"17","text":"Munhu yoneche yalingumkopola munhu yunji, yangumlapa na heye yakopoligwe."},{"book":"Walawi","chapter":"24","verse":"18","text":"Munhu yoneche yalingulikopola igongolo yangumlapa yahilule chinhu kwa chiwalo cha kukopola ako, ukomu kwa ukomu."},{"book":"Walawi","chapter":"24","verse":"19","text":"Munhu yoneche yomlumiza munhu wa habehi na heye, yangumlapa na heye yalumizwe kota vyoyamlumize munhu wa habehi na heye,"},{"book":"Walawi","chapter":"24","verse":"20","text":"wone nakambena izeje myage, na heye kobenigwa izeje na iziho kwa iziho na izino kwa izino. Chila munhu yomlumiza myage yangumlapa na heye yalumizwe kota vyoyaditile heye."},{"book":"Walawi","chapter":"24","verse":"21","text":"Yawele yolikopola igongolo yomlapa yahilule chinhu, ila munhu yoneche yomkopola myage, yomlapa na heye yakopoligwe."},{"book":"Walawi","chapter":"24","verse":"22","text":"Utaguso awu weng'ha wanguganigwa kuwinzigwa na wanhu weng'ha, mjenzi ama mwenyeng'haye. Heni ndo Mkulu Nguluwi, Nguluwi wa hemwe.”"},{"book":"Walawi","chapter":"24","verse":"23","text":"Lelo Musa nakawalonjela Waisilaeli ago geng'ha. Nawamuhilika yula munhu yampanjile Mkulu Nguluwi kunze mwa kambi, nawamkopola kwa kumtowa kwa maganga. Ahyo ndo Waisilaeli vyowaditile kota Mkulu Nguluwi vyoyamlajize Musa."}]}