{"data":[{"book":"YOHANA","chapter":"6","verse":"1","text":"Abaho Yesu kaloka Lamba da Galilaya, ama vivija vowodikemaga Lamba da Tibelia."},{"book":"YOHANA","chapter":"6","verse":"2","text":"Dale kulu da wanhu dimkweleleza, kwavija wayona mizonza iyatendile mwa watamu."},{"book":"YOHANA","chapter":"6","verse":"3","text":"Yesu kakwela hakigongo, kakala hasi na wanahina zake."},{"book":"YOHANA","chapter":"6","verse":"4","text":"Kipigiti cha Lusona lwa Wayahudi lukemigwa Pasaka kikwenhuka."},{"book":"YOHANA","chapter":"6","verse":"5","text":"Yesu kalola uchana kona dale kulu da wanhu domwizila, kamulongela Filipo, “Tukagule kwahi mikate ya kuwegutiza wanhu wose wano?”"},{"book":"YOHANA","chapter":"6","verse":"6","text":"Kalonga gano giladi yamgeze, kwavija mwenyego kavimanya vija vondayatende."},{"book":"YOHANA","chapter":"6","verse":"7","text":"Filipo kamwidika kalonga, “Kitumetume cha milenge minane hakidaha kugula mikate ya kumtenda kila imwe yapate kikate kidodo.”"},{"book":"YOHANA","chapter":"6","verse":"8","text":"Mwanahina wake iyagwe yokemigwa Endelea, mkulu wake Simoni, ayo vivija yokemigwa Petulo, kalonga,"},{"book":"YOHANA","chapter":"6","verse":"9","text":"“Hana mmhale hano kana mikate mitano ya mpunga na visomba vibili. Ila wangahi wondawaje mdidale dino jose?”"},{"book":"YOHANA","chapter":"6","verse":"10","text":"Yesu kalonga, “Walongeleni wanhu wakale hasi.” Haja kukala na visoti bwando. Avo wanhu wose wakala hasi, na wanhu wakalile haja wakala kamba wambigalo alufu tano vino."},{"book":"YOHANA","chapter":"6","verse":"11","text":"Abaho Yesu kaisola ija imikate, kamgwaa Mulungu hewela, kawagolela wanhu wakalile haja kamba viwalondile. Katenda vivija na ivisomba."},{"book":"YOHANA","chapter":"6","verse":"12","text":"Wanhu wose viweigute, kawalongela wanahina zake, “Dondoleni ividanga va imikate isigale, sambikipotele chochose.”"},{"book":"YOHANA","chapter":"6","verse":"13","text":"Avo wavidondola na kumemeza migelo longo dimwe na mibili imemile vidanga va imikate ya mpunga isigale iwadile iwanhu."},{"book":"YOHANA","chapter":"6","verse":"14","text":"Wanhu viwonile mzonza uno waatendile Yesu, walonga, “Kweli ino iyo Muhokozi yalongigwe kokwiza muulumwengu.”"},{"book":"YOHANA","chapter":"6","verse":"15","text":"Yesu kavitanga kamba wakala mmabehi kwiza kumgoga wamtende mndewa wao kwa shuluti, avo kasegela kabweleganya kukigongo yeiyeka."},{"book":"YOHANA","chapter":"6","verse":"16","text":"Viivikile ichungulo, wanahina zake Yesu wahumuluka kudilamba,"},{"book":"YOHANA","chapter":"6","verse":"17","text":"kilo vukisongile kwingila na Yesu kakala yang'hali hanabwela, wakwela mngalawa na kusonga kuloka idilamba wochola Kapenaumu."},{"book":"YOHANA","chapter":"6","verse":"18","text":"Kukuzumbi dilawilila, na gamazi gasonga kutibuka."},{"book":"YOHANA","chapter":"6","verse":"19","text":"Wanahina viwakalile wogela ng'hafi mwanza wa kilometa tano ama sita, wamona yesu yotembela uchana ya igamazi, yokwiza behi na ingalawa. Avo, wadumba ng'hani."},{"book":"YOHANA","chapter":"6","verse":"20","text":"Yesu kawalongela, “Sambimdumbe, nie iyo.”"},{"book":"YOHANA","chapter":"6","verse":"21","text":"Avo wam'bokela mkudeng'ha, kengila mngalawa, na kipigiti kikija ingalawa ivika mulusanga, bahaja hawakalile wochola."},{"book":"YOHANA","chapter":"6","verse":"22","text":"Zua da ikabili wanhu bwando wakalile mwambu wa ikabili wa idilamba wakumbukila kamba haja kukala na ngalawa imwe, na Yesu hacholile na wanahina zake mngalawa ija, ila wachola weiyeka."},{"book":"YOHANA","chapter":"6","verse":"23","text":"Ngalawa ziyagwe zikalile zizile kulawa kiwambo cha Tibelia zivika behi na hanhu haja wanhu hawadile imikate, Mndewa viyeshile kumgwaa hewela Mulungu."},{"book":"YOHANA","chapter":"6","verse":"24","text":"Wanhu viwonile kamba Yesu na wanahina zake wahaduhu, wengila mzingalawa zija, wachola Kapenaumu kumzahila Yesu."},{"book":"YOHANA","chapter":"6","verse":"25","text":"Wanhu viwam'vikile Yesu mwambu wa ikabili wa idilamba, wamulongela, “Mkulufunzi, kwiza zua jaki hano?”"},{"book":"YOHANA","chapter":"6","verse":"26","text":"Yesu kawalongela, “Nowalongela ikweli, monizahila si kwavija vumuyonile imizonza, ila kwavija muja imikate na kupata gaja gamulondile."},{"book":"YOHANA","chapter":"6","verse":"27","text":"Sambimsang'hanikile ng'hani mandia gaja gobanangika, ila sang'hanikileni mandia gondagakale mbaka kuugima wa digunge, ago nie, Mwana wa Munhu gondaniwagwelele. Mwa heyo Mulungu Tata keka kilagilo chake.”"},{"book":"YOHANA","chapter":"6","verse":"28","text":"Abaho wamuuza, “Tutendeze giladi tugatende gaja Mulungu goyolonda tweye tugatende?”"},{"book":"YOHANA","chapter":"6","verse":"29","text":"Yesu kawalongela, “Kino kicho Mulungu choyolonda mumsang'hanikile, mumtogole ayo iyamtumile.”"},{"book":"YOHANA","chapter":"6","verse":"30","text":"Wamulongela, “Mzonza ulihi wondauutende tuwone, giladi tukutogole? Kotenda kinhu kilihi?"},{"book":"YOHANA","chapter":"6","verse":"31","text":"Wahenga zetu waja mana6:31 Mana iyo chakuja kilingile na mkate kiyalagaze Mulungu kulawa kuulanga kipigiti Waislaeli viwakalile muluwala. muluwala, kamba Zinyandiko Zing'alile vuzilonga, ‘Kawagwelela mkate kulawa kuulanga waje.’ ”"},{"book":"YOHANA","chapter":"6","verse":"32","text":"Yesu kawalongela, “Nowalongela ikweli, sio Musa yawagwelele mkate kulawa kuulanga, ila Tataangu iyo yowagwelela mkate wa ikweli kulawa kuulanga."},{"book":"YOHANA","chapter":"6","verse":"33","text":"Kwavija mkate wa Mulungu uwo heyo yohumuluka kulawa kuulanga, yolava ugima muulumwengu.”"},{"book":"YOHANA","chapter":"6","verse":"34","text":"Wamulongela, “Mndewa, tugwelele mkate uno mazua gose.”"},{"book":"YOHANA","chapter":"6","verse":"35","text":"Yesu kawalongela, “Nie iyo mkate wa ugima. Yoyose yondayeze kumwangu heza kona nzala, na yoyose yondayanitogole heza kona ng'hilu."},{"book":"YOHANA","chapter":"6","verse":"36","text":"Ila kamba viniwalongele, munyona ila hamunitogola."},{"book":"YOHANA","chapter":"6","verse":"37","text":"Wose waangwelele Tataangu wokwiza kumwangu, na yoyose yondayeze kumwangu simuwinga."},{"book":"YOHANA","chapter":"6","verse":"38","text":"Kwavija nihumuluka kulawa kuulanga kutenda gaja goyolonda ayo yanhumile, na sio kutenda gaja ganilonda nie."},{"book":"YOHANA","chapter":"6","verse":"39","text":"Na gano gago goyolonda ija yanhumile, sambinimwase munhu yoyose mmwanza wa waja waanigwelele, ila nolondigwa niwazuse wose wawe wagima mdizua da ikimambukizo."},{"book":"YOHANA","chapter":"6","verse":"40","text":"Kwavija choyolonda Tataangu icho kino, wose wondawamone Mwana na kumtogola wopata ugima wa digunge. Na nowazusa wawe wagima mdizua da ikimambukizo.”"},{"book":"YOHANA","chapter":"6","verse":"41","text":"Wayahudi wasonga kumtwanganikila, kwavija kalonga, “Nie iyo mkate uhumuluke kulawa kuulanga.”"},{"book":"YOHANA","chapter":"6","verse":"42","text":"Walonga, “Munhu ino hali Yesu, mwanage Usufu? Tumtanga tataake na mamaake. Avo kolongaze kahumuluka kulawa kuulanga?”"},{"book":"YOHANA","chapter":"6","verse":"43","text":"Yesu kawedika, “Sambimtwanganike wenyego kwa wenyego."},{"book":"YOHANA","chapter":"6","verse":"44","text":"Haduhu munhu yodaha kwiza kumwangu kamba hakwegigwe na Tataangu yanhumile nie, na nie nomzusa yawe mgima mdizua da ikimambukizo."},{"book":"YOHANA","chapter":"6","verse":"45","text":"Wahokozi wandika, ‘Wanhu wose wofundizigwa na Mulungu.’ Munhu yoyose yomuhulika Tata na kuifundiza kumwake kokwiza kumwangu."},{"book":"YOHANA","chapter":"6","verse":"46","text":"Haduhu munhu yamonile Tata, ila ayo yalawile ha Mulungu iyo yeiyeka yamonile Tata."},{"book":"YOHANA","chapter":"6","verse":"47","text":"Nowalongela ikweli, ayo yondayatogole kana ugima wa digunge."},{"book":"YOHANA","chapter":"6","verse":"48","text":"Nie iyo umkate wa ugima."},{"book":"YOHANA","chapter":"6","verse":"49","text":"Wahenga zenu waja mana muluwala, ila wadanganhika."},{"book":"YOHANA","chapter":"6","verse":"50","text":"Ila uno uwo mkate uhumuluka kulawa kuulanga, awo munhu youja hadanganhika."},{"book":"YOHANA","chapter":"6","verse":"51","text":"Nie iyo mkate uli na ugima uhumuluke kulawa kuulanga. Kamba munhu yoyose yahauja mkate uno, kowa na ugima wa digunge. Mkate wondanimgwelele uwo lukuli lwangu nilulava giladi ulumwengu uwe na ugima.”"},{"book":"YOHANA","chapter":"6","verse":"52","text":"Wayahudi wasonga kuibamilila ng'hani wenyego kwa wenyego wolonga, “Vodahikaze munhu ino yatugwelele lukuli lwake tuluje?”"},{"book":"YOHANA","chapter":"6","verse":"53","text":"Yesu kawalongela, “Nowalongela ikweli, kamba hamuludile lukuli lwa nie, Mwana wa Munhu, na kuung'wa mulopa wangu, mowa bule ugima mgati yenu."},{"book":"YOHANA","chapter":"6","verse":"54","text":"Awo woja lukuli lwangu na kuung'wa mulopa wangu wana ugima wa digunge, na nowazusa wawe wagima mdizua da hakimambukizo."},{"book":"YOHANA","chapter":"6","verse":"55","text":"Kwavija lukuli lwangu lulo mandia ga ikweli, na mulopa wangu uwo ung'waji wa ikweli."},{"book":"YOHANA","chapter":"6","verse":"56","text":"Yoyose yondayaluje lukuli lwangu na kuung'wa mulopa wangu kokala mgati yangu, na nie nokala mgati yake."},{"book":"YOHANA","chapter":"6","verse":"57","text":"Tata mwene ugima iyo yanhumile, na sama yake na nie nnao ugima. Vivija munhu yoyose yondayanije kowa na ugima sama yangu nie."},{"book":"YOHANA","chapter":"6","verse":"58","text":"Uno uwo mkate uhumuluke kulawa kuulanga. Wahenga zenu waja mana na viwadanganhike hawapatile ugima wa digunge. Ila awo wondawaje mkate uno wowa na ugima wa digunge.”"},{"book":"YOHANA","chapter":"6","verse":"59","text":"Yesu kagalonga gano viyakalile yofundiza mng'anda ya nhambiko ako Kapenaumu."},{"book":"YOHANA","chapter":"6","verse":"60","text":"Wanahina zake bwando viwahulike gano walonga, “Mafundo gano magaga. Yalihi yondayadahe kugabokela?”"},{"book":"YOHANA","chapter":"6","verse":"61","text":"Yesu kavitanga kamba wakala woitwanganikila mbuli ino, kawalongela, “Mbuli ino iwagevuza?"},{"book":"YOHANA","chapter":"6","verse":"62","text":"Yowaze kamba muhanyona nie, Mwana wa Munhu, nikwinuligwa kubweleganya kunikalile haichanduso?"},{"book":"YOHANA","chapter":"6","verse":"63","text":"Yagelaga ugima iyo Loho, mhiko za wanhu hazidaha chochose. Mbuli iniwalongele iyo Loho wa Mulungu yolava ugima."},{"book":"YOHANA","chapter":"6","verse":"64","text":"Hata avo hana wanhu mmwanza wenu hawagatogola.” Songela haichanduso Yesu kavitanga wanhu walihi wakalile hawamtogola na munhu yalihi yondayamuhonze."},{"book":"YOHANA","chapter":"6","verse":"65","text":"Abaho, kongeza kulonga, “Kino kicho kilamso cha kuwalongela kamba haduhu munhu yondayeze kumwangu kamba hagaligwe na Tata.”"},{"book":"YOHANA","chapter":"6","verse":"66","text":"Sama ya mbuli zino, wanahina zake bwando wabweleganya kuchugu, avo waleka kumkweleleza."},{"book":"YOHANA","chapter":"6","verse":"67","text":"Avo Yesu kawauza waja wanahina zake longo dimwe na wabili, “Na mweye vivija molonda kusegela?”"},{"book":"YOHANA","chapter":"6","verse":"68","text":"Simoni Petulo kamulongela, “Mndewa, tuchole ha munhu yalihi? Gweye kuna mbuli zili na ugima wa digunge."},{"book":"YOHANA","chapter":"6","verse":"69","text":"Na sambi tutogola na kuvitanga kamba gweye iyo Ung'alile wa Mulungu.”"},{"book":"YOHANA","chapter":"6","verse":"70","text":"Yesu kamwidika yolonga, “Siwasagule mweye longo dimwe na wabili? Hata avo imwe mmwanza wenu Mwenembago!”"},{"book":"YOHANA","chapter":"6","verse":"71","text":"Kakala yagalongile gano yomulonga Yuda mwanage Simoni Isikalioti, ayo yakalile mmwanza wa wanahina longo dimwe na wabili, ayo hamwande yamuhonzile Yesu."}]}