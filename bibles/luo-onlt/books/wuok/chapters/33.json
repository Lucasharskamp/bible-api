{"data":[{"book":"Wuok","chapter":"33","verse":"1","text":"Eka Jehova Nyasaye nowacho ne Musa niya, “Wuoguru ka in kaachiel gi jok mane igolo e piny Misri kendo dhiuru e piny mane asingo ka akwongʼora ne Ibrahim, Isaka kod Jakobo kawachonegi ni, ‘Anamiye nyikwau.’"},{"book":"Wuok","chapter":"33","verse":"2","text":"Abiro oro Malaika mondo otel e nyimu kendo obiro riembo jo-Kanaan gi jo-Amor gi jo-Hiti gi jo-Perizi gi jo-Hivi kod jo-Jebus."},{"book":"Wuok","chapter":"33","verse":"3","text":"Dhiuru e piny mopongʼ gi chak kod mor kich. To ok anadhi kodu nikech un oganda ma tokgi tek kendo dipo ka atiekou e wangʼ yo.”"},{"book":"Wuok","chapter":"33","verse":"4","text":"Kane oganda owinjo weche manyoso chunygo negichako ywak maonge ngʼama nolichore gi gimoro amora e dende."},{"book":"Wuok","chapter":"33","verse":"5","text":"Nimar Jehova Nyasaye nosewacho ni Musa niya, “Nyis jo-Israel kama, ‘Un oganda ma tokgi tek. Ka anyalo dhi kodu kata matin, to anyalo tiekou. Koro goluru oko gik mulichogo dendu eka anane gima anyalo timo kodu.’ ”"},{"book":"Wuok","chapter":"33","verse":"6","text":"Kuom mano jo-Israel nogolo oko gik mane gilichogo dendgi ka gin e tiend Got Horeb."},{"book":"Wuok","chapter":"33","verse":"7","text":"Koro Musa nohero kawo Hema kendo gure oko mar Kambi mochwalore matin koluonge ni “Hemb Romo.” Ngʼato angʼata mane dwaro penjo Jehova Nyasaye wach ne dhi e Hemb Romo oko mar kambi."},{"book":"Wuok","chapter":"33","verse":"8","text":"Kinde moro amora mane Musa odhi oko e Hema to ji duto ne wuok kendo chungʼ e dhoutgi mag hema ka gingʼiyo Musa nyaka chop odonji."},{"book":"Wuok","chapter":"33","verse":"9","text":"Kane Musa dhi e Hema to bor polo ne lor piny kendo siko e dhoot ka Jehova Nyasaye wuoyo gi Musa."},{"book":"Wuok","chapter":"33","verse":"10","text":"Kinde mane oganda oneno bor polono kochungʼ e dho Hema gin bende negichungʼ mi gilam ka ngʼato ka ngʼato nitie e dho Hembe."},{"book":"Wuok","chapter":"33","verse":"11","text":"Jehova Nyasaye ne wuoyo gi Musa wangʼ gi wangʼ mana ka ngʼato ma wuoyo gi osiepne. Bangʼ mano Musa noduogo e kambi, to Joshua wuod Nun, ma en wuowi mane konye nodongʼ mana e Hema."},{"book":"Wuok","chapter":"33","verse":"12","text":"Musa nowacho ne Jehova Nyasaye niya, “Isebedo ka iwachona ni, ‘Telne jogi,’ to pok imiya ngʼeyo ngʼatno ma ibiro oro koda. Isewacho niya, ‘Angʼeyi gi nyingi kendo amor kodi.’"},{"book":"Wuok","chapter":"33","verse":"13","text":"Ka imor koda to puonja yoreni mondo angʼeyi kendo mondo asik ka amori. Par ni ogandani gin jogi.”"},{"book":"Wuok","chapter":"33","verse":"14","text":"Jehova Nyasaye nodwoke niya, “An awuon abiro dhi kodi kendo kwe mara nobed kodi.”"},{"book":"Wuok","chapter":"33","verse":"15","text":"Eka Musa nowacho niya, “Ka in iwuon ok idhi kodwa, to kik igolwa ka."},{"book":"Wuok","chapter":"33","verse":"16","text":"Ere kaka ngʼato dingʼe ni imor koda kaachiel gi jogigi makmana ka idhi kodwa? Koso en angʼo ma dipoga gi jogigi kod ogendini mamoko mantie e piny?”"},{"book":"Wuok","chapter":"33","verse":"17","text":"Eka Jehova Nyasaye nowacho ne Musa niya, “Abiro timo mana gino ma isekwayo nimar amor kodi kendo angʼeyi gi nyingi.”"},{"book":"Wuok","chapter":"33","verse":"18","text":"Eka Musa nowachone niya, “Koro nyisa duongʼni.”"},{"book":"Wuok","chapter":"33","verse":"19","text":"Kendo Jehova Nyasaye nowachone niya, “Abiro miyo duongʼna duto kadho e nyimi kendo abiro hulo nyinga ma en Jehova Nyasaye e nyimi. Anakech ngʼama adwaro kecho kendo anangʼwon-ne ngʼama adwaro ngʼwonone.”"},{"book":"Wuok","chapter":"33","verse":"20","text":"Nowacho bende niya “Ok inyal neno wangʼa, nimar onge ngʼama nyalo nena mi dok mangima.”"},{"book":"Wuok","chapter":"33","verse":"21","text":"Eka Jehova Nyasaye nowacho niya, “Nitie wi lwanda moro buta ka ma inyalo chungʼie."},{"book":"Wuok","chapter":"33","verse":"22","text":"Ka duongʼna kadho to abiro pandi e rogo mar lwanda kendo abiro umi gi lweta nyaka chop akadhi."},{"book":"Wuok","chapter":"33","verse":"23","text":"Eka abiro golo lweta kuomi mi inine mana ngʼeya, to wangʼa to ok nine.”"}]}