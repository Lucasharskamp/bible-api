{"data":[{"book":"Exodus","chapter":"16","verse":"1","text":"Digau Israel huogodoo ga hagatanga i Elim i di madangaholu maa lima laangi o di lua malama i muli di nadau tanga mai gi daha mo Egypt, gei digaula gaa dau i lodo di Anggowaa o Sin, dela i mehanga o Elim mo Sinai."},{"book":"Exodus","chapter":"16","verse":"2","text":"Digaula huogodoo guu hai nadau donu gi Moses mo Aaron i lodo di anggowaa deelaa,"},{"book":"Exodus","chapter":"16","verse":"3","text":"ga helekai gi meemaa, “Maa nei bolo Dimaadua ne daaligi gimaadou i lodo Egypt la koia e humalia. Gimaadou nogo noho i golo i baahi nia baalanga goneiga, giidagi madau meegai gii tau gi di madau hiihai, gei goe ne laha mai gimaadou huogodoo gii mmade i di hiigai i kinei.”"},{"book":"Exodus","chapter":"16","verse":"4","text":"Dimaadua ga helekai gi Moses, “Au ga llingi iha gi goodou agu palaawaa mai i di langi. Nia laangi huogodoo, nia daangada gii hula gi ogohia nadau meegai ala e dohu ang gi ginaadou i lodo di laangi e dahi, idimaa Au e hagamada digaula be digaula e hagalongo gi agu haganoho be deeai.16.4 John 6.31"},{"book":"Exodus","chapter":"16","verse":"5","text":"Di ono laangi, gei digaula gi hagabudu ina nadau mee gii logo nia holongo lua i nia mee ala nogo ogo i nia laangi huogodoo ala ne hula, gaa lawa ga hagatogomaalia.”"},{"book":"Exodus","chapter":"16","verse":"6","text":"Moses mo Aaron ga helekai gi digau Israel, “Hiahi nei gei goodou ga iloo bolo ma go Dimaadua dela ne dagi mai goodou gi daha mo Egypt."},{"book":"Exodus","chapter":"16","verse":"7","text":"Hagaluada goodou gaa mmada gi di mogobuna madamada o Dimaadua, i Mee dela gu longono godou tamu e hai baahi ang gi de Ia. Goodou hagalee ne tamu gimaua, idimaa gimaua e hai hua nia moomee a Maa!”"},{"book":"Exodus","chapter":"16","verse":"8","text":"Gei Moses ga duudagi adu ana helekai boloo, “Ma go Dimaadua dela ga gowadu godou goneiga manu e gai go goodou i nia hiahi huogodoo, gei nia palaawaa e logo be di godou hiihai i nia luada huogodoo, i Mee gu longono Ia di godou tamu Ia. Idimaa hagalee go gimaua ala ne tamu go goodou, ma go Dimaadua.”"},{"book":"Exodus","chapter":"16","verse":"9","text":"Moses ga helekai gi Aaron bolo digau Israel huogodoo gi lloomoi gii tuu i mua o Dimaadua, i Mee gu longono Ia nadau tamu nogo hai."},{"book":"Exodus","chapter":"16","verse":"10","text":"Di madagoaa hua a Aaron ne helekai gi tagabuli deelaa, gei digaula gaa huli ga mmada adu gi di anggowaa, gei di madamada o Dimaadua gu gidee i lodo di gololangi."},{"book":"Exodus","chapter":"16","verse":"11","text":"Dimaadua ga helekai gi Moses,"},{"book":"Exodus","chapter":"16","verse":"12","text":"“Au gu longono digau Israel nogo tamu Au. Hagi anga ina gi digaula bolo ma ga hiahi, gei digaula gaa gai nadau goneiga manu, ge ma ga luada gei digaula gaa gai nadau palaawaa logowaahee, gi iloo ginaadou bolo ma ko Au go Dimaadua, go di nadau God.”"},{"book":"Exodus","chapter":"16","verse":"13","text":"Gaa dae gi di hiahi, gei nia manu ‘quail’ gu mmaangi mai, gu buni hua i lodo di waahale laa, ge luada la go di gohu o di magalillili gu i di gili di waahale laa deelaa."},{"book":"Exodus","chapter":"16","verse":"14","text":"Di gohu o di magalillili o di luada la ne maa, gei nia mee be nia una iga e mmoemmoe i hongo nia gelegele i lodo di anggowaa."},{"book":"Exodus","chapter":"16","verse":"15","text":"Digau Israel ne mmada e de iloo be nia maa ni aha, ga heheeu i nadau mehanga boloo, “Nia maa ni aha aanei?”"},{"book":"Exodus","chapter":"16","verse":"16","text":"Dimaadua guu hai bolo tangada nei i goodou gi hagabudu ina ana mee ala e dohu ang gi deia, holongo di baahi galon ang gi tangada e dahi i digau huogodoo i dono hale.”"},{"book":"Exodus","chapter":"16","verse":"17","text":"Digau Israel guu hai di maa beenei, hunu gau gu haga budu gu iehe, ge hunu gau gu haga budu nadau mee hogoohi."},{"book":"Exodus","chapter":"16","verse":"18","text":"Digau ala ne hagabudu nadau mee gii logo, la digi logowaahee, gu dohu hua, gei digau ala ne haga budu nadau mee hogoohi laa, hagalee hogoohi, digaula huogodoo guu dohu hua.16.18 2 Corinthians 8.15"},{"book":"Exodus","chapter":"16","verse":"19","text":"Moses ga helekai gi digaula, “Deai tangada e dugu ana mee dubu gi daiaa ai.”"},{"book":"Exodus","chapter":"16","verse":"20","text":"Hunu gau hagalee hagalongo gi Moses, e benebene nadau mee dubu gi luada dono daiaa. Hooaga luada, gei nia maa guu ila gu bilau, gei Moses gu hagawelewele gi digaula."},{"book":"Exodus","chapter":"16","verse":"21","text":"Malaa, nia luada huogodoo, tangada nei mo tangada nei e haga budu hua ana mee ala e dohu ang gi deia. Di madagoaa di laa ma gaa dii, gei nia mee ala ne dubu ga waiwai gi daha."},{"book":"Exodus","chapter":"16","verse":"22","text":"Di ono laangi gei digaula gu haga budu nadau meegai holongo lua, nia pauna e madangaholu maa lua ang gi tangada e dahi, gei nia dagi o Israel ga lloomoi ga hagi anga gi Moses bolo deelaa di hai ne hai."},{"book":"Exodus","chapter":"16","verse":"23","text":"Gei mee ga helekai gi digaula, “Dimaadua guu hai bolo daiaa la di Laangi Sabad e hagamolooloo, di laangi dela e hagadabu ang gi Dimaadua. Goodou daa ina godou mee ala belee daa gi di imu, ge godou mee belee dunu gi di baalanga la dunaa ina, gei nia mee ala gaa dubu la benabena gi dono daiaa.”16.23 Exodus 20.8-11"},{"book":"Exodus","chapter":"16","verse":"24","text":"Digaula gaa hai be nia helekai a Moses, ga benebene nia mee ala e dubu gi dono daiaa, ge nia maa digi bilau, ge deai nia ila i lodo nia maa ai."},{"book":"Exodus","chapter":"16","verse":"25","text":"Moses ga helekai, “Goodou geina godou mee aalaa dangi nei, idimaa deenei di laangi hagamolooloo e hagadabu ang gi Dimaadua. Goodou e deemee di kida nia meegai i lodo henua dangi nei."},{"book":"Exodus","chapter":"16","verse":"26","text":"Nia laangi e ono, gei goodou gi hagabudu ina godou mee, idimaa di hidu laangi la di Laangi Sabad, deai nia mee e hai ai.”"},{"book":"Exodus","chapter":"16","verse":"27","text":"Hunu gau i digaula guu hula haga budu nadau mee i di Laangi Sabad, ge digi kida nadau mee."},{"book":"Exodus","chapter":"16","verse":"28","text":"Dimaadua ga helekai gi Moses, “E waalooloo behee go di godou dee daudali agu haganoho?"},{"book":"Exodus","chapter":"16","verse":"29","text":"Goodou la gi langahia bolo Au go Dimaadua ne gowadu di laangi hagamolooloo, gei di ono laangi e gowadu agu meegai ala e dohu gi nia laangi e lua, bolo huogodoo gi noho hua i godou hale i di hidu laangi, hagalee e ulu gi daha."},{"book":"Exodus","chapter":"16","verse":"30","text":"Malaa, digaula gu hagamolooloo i di hidu laangi.”"},{"book":"Exodus","chapter":"16","verse":"31","text":"Digau Israel ga haga ingoo nia meegai aalaa bolo ‘manna’.16.31 Di bida helekai manna i lodo telekai Hebrew le e hai dono lee boloo “Ma ni aha?” Nia maa e hai gadoo be nia dama golee kene, ge di kala o di maa le e hai gadoo be nia palaawaa ne unugi mono mee maangala lodo henua.16.31 Numbers 11.7-8"},{"book":"Exodus","chapter":"16","verse":"32","text":"Moses ga helekai, “Dimaadua la guu hai bolo gidaadou la gi benebene ina di baahi galon i tadau ‘manna’ ang gi tadau hagadili, gi gidee digaula bolo aalaa go nia meegai a Mee nogo haangai gidaadou i lodo di anggowaa i dono dagi mai gidaadou i Egypt.”"},{"book":"Exodus","chapter":"16","verse":"33","text":"Moses ga helekai gi Aaron, “Haawa dau loaabi hadu gi nia ‘manna’ gii hai di baahi galon, gaa dugu kooe gi mua o Dimaadua, bolo e benebene ang gi tadau hagadili.”16.33 Hebrews 9.4"},{"book":"Exodus","chapter":"16","verse":"34","text":"Aaron gaa dugu di loaabi gi mua Tebedebe o di Hagababa gi benebene nia maa i golo, be nia helekai a Dimaadua ala ne hai gi Moses."},{"book":"Exodus","chapter":"16","verse":"35","text":"Digau Israel nogo miami i nia ‘manna’ aanei i lodo nia ngadau e mada haa, gaa dae loo gi di nadau dau gi tenua go Canaan, gaa noho i golo.16.35 Joshua 5.12"},{"book":"Exodus","chapter":"16","verse":"36","text":"(Di baahi galon le e tongaadahi gi dahi baahi madangaholu o di mee dela e papauna nia huwa laagau a digaula.)"}]}