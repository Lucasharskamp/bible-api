{"data":[{"book":"Tich Joote","chapter":"24","verse":"1","text":"Bangʼ ndalo abich, jadolo maduongʼ miluongi ni Anania nodhi nyaka Kaisaria, kaachiel gi jodongo moko, kod jangʼad bura mane iluongo ni Tertulo, mine gikelo weche mane gidonjonigo Paulo e nyim ruoth."},{"book":"Tich Joote","chapter":"24","verse":"2","text":"Kane oseluong Paulo odonjo iye, Tertulo nochako donjone e nyim Feliks kawacho niya, “Wasebedo ka wadak gi kwe e bwo lochni kuom kinde mangʼeny kendo paroni matut osekelo dongruok mathoth e pinywani."},{"book":"Tich Joote","chapter":"24","verse":"3","text":"Wamor kodi, moluor Feliks, nikech ber duto misekelonwa, osemiyo wadak maber kuonde duto kendo e yore duto."},{"book":"Tich Joote","chapter":"24","verse":"4","text":"Koro yienwa mondo wawach gima okelowa iri, kapok wakethoni seche mangʼeny."},{"book":"Tich Joote","chapter":"24","verse":"5","text":"“Wasenwangʼo ni ngʼatni en jakel koko, kendo okelo dhawo e kind jo-Yahudi duto modak e pinyni. En jatend kanyakla mar joma ongʼanyo ma jo-Nazareth,"},{"book":"Tich Joote","chapter":"24","verse":"6","text":"kendo nyocha osetemo mondo odwany hekalu, omiyo nyocha wamake [mondo wangʼadne bura kaluwore gi chikwa."},{"book":"Tich Joote","chapter":"24","verse":"7","text":"To jaduongʼ jolweny miluongo ni Lusio nobiro mokawe kuomwa githuon,"},{"book":"Tich Joote","chapter":"24","verse":"8","text":"kendo nogolo chik ni joma nodonjone okele iri].24:8 Loko moko machon mag Muma onge gi giko mar Joo 24:6 kaachiel gi Joo 24:7 duto kod chakruok mar Joo 24:8. Kuom mano, ka inone in iwuon, to ibiro ingʼeyo adiera kuom gik mwadonjonego duto.”"},{"book":"Tich Joote","chapter":"24","verse":"9","text":"Jo-Yahudi duto mane ni kanyo noriwore gi Tertulo ka donjone, kendo ka giramo ni gik mane odonjnego ne gin adier."},{"book":"Tich Joote","chapter":"24","verse":"10","text":"Kane ruoth omiyo Paulo thuolo mondo owach kore, Paulo nodwoko niya, “Angʼeyo ni kuom higni mangʼeny isebedo jangʼad bura e pinywani, omiyo amor mar wuoyo e nyimi kuom wechegi."},{"book":"Tich Joote","chapter":"24","verse":"11","text":"Ibiro yudo ni nyocha adhi Jerusalem kuom ndalo apar gariyo mosekalo mondo alem."},{"book":"Tich Joote","chapter":"24","verse":"12","text":"Joma odonjonagi ne ok oyuda ka amino wach gi ngʼato angʼata e hekalu, kata ka aketho chuny ji mondo okel koko ei sinagogi kata kamoro amora ei Jerusalem."},{"book":"Tich Joote","chapter":"24","verse":"13","text":"Kata mana sani ok ginyal nyisi maler kuom ketho ma gidonjonago iri."},{"book":"Tich Joote","chapter":"24","verse":"14","text":"Kata kamano, ayie ni alamo Nyasach kwerewa, kendo an achiel kuom joma oluwo Yor Kristo, ma jo-Yahudi luongo ni kanyakla mar joma ongʼanyo. Ayie gi gik moko duto mowinjore gi Chik Musa kod gik mane Jonabi ondiko,"},{"book":"Tich Joote","chapter":"24","verse":"15","text":"kendo an-gi geno kuom Nyasaye machalre gi jogi, ni nitie chier moikne joma beyo kod joma richo."},{"book":"Tich Joote","chapter":"24","verse":"16","text":"Omiyo atemo matek ndalo duto mondo kinda gi Nyasaye kod ji duto obed maber maonge bura."},{"book":"Tich Joote","chapter":"24","verse":"17","text":"“Bangʼ bedo maonge kuom higni mangʼeny, ne abiro Jerusalem mondo akelne ogandawa mich kendo atim ni Nyasaye misango."},{"book":"Tich Joote","chapter":"24","verse":"18","text":"Kane giyuda e hekalu ka adhi timo mano, negiyudo ka asepwodhora kendo aler. Onge chokruok mar ji mane ni koda, kata tim koko moro mane asechako."},{"book":"Tich Joote","chapter":"24","verse":"19","text":"To nitie jo-Yahudi moko moa e piny Asia mane onego bedi e nyimi ka, ka dipo ni giseneno ketho moro kuoma ma dimi gidonjna,"},{"book":"Tich Joote","chapter":"24","verse":"20","text":"kata joma ochungʼ e nyimgi mondo owach ane ketho mane oyudago kane otera e nyim buch Sanhedrin,"},{"book":"Tich Joote","chapter":"24","verse":"21","text":"ka ok en mana wach achiel mane agoyoe koko ka awacho ni, ‘Iyala kawuono nikech ayie ni joma otho biro chier!’ ”"},{"book":"Tich Joote","chapter":"24","verse":"22","text":"Kaka Feliks nongʼeyo weche mangʼeny kuom Yor Kristo, noloro bura, kowachonegi niya, “Ka Lusio ma jaduongʼ jolweny obiro, eka abiro ngʼado buchuni.”"},{"book":"Tich Joote","chapter":"24","verse":"23","text":"Bangʼe nogolo chik ni jatend jolweny mondo orit Paulo, ka omiye thuolo moromo, kendo mondo kik otam osiepene miye kony moro amora mane onyalo dwaro."},{"book":"Tich Joote","chapter":"24","verse":"24","text":"Bangʼ ndalo moko, Feliks nobiro gi chiege Drusila, mane en nyar jo-Yahudi. Nooro wach mondo oluongne Paulo, mi Paulo noyalone kuom wach yie kuom Kristo Yesu kolingʼ mos owinje."},{"book":"Tich Joote","chapter":"24","verse":"25","text":"To ka Paulo nodhi nyime kawuoyo kuom ngima maler gi ritruok kod chiengʼ bura mabiro, Feliks nobedo maluor mowacho niya, “Mano oromo! Koro inyalo aa. Ka adwari kendo, to abiro luongi.”"},{"book":"Tich Joote","chapter":"24","verse":"26","text":"To kaka noparo bende ni Paulo ne nyalo miye asoya, nomedo orone wach kinde ka kinde mondo owuo kode, kogeno yudo gimoro."},{"book":"Tich Joote","chapter":"24","verse":"27","text":"Loch mar Feliks norumo bangʼ higni ariyo, eka Porkio Festo nokawo kare. To nikech Feliks ne dwaro mondo jo-Yahudi one ni en ngʼama ber, noweyo Paulo e od twech."}]}