{"data":[{"book":"2 Ebyomumirembe","chapter":"15","verse":"1","text":"Awo Omwoyo wa Katonda n’akka ku Azaliya mutabani wa Obedi,"},{"book":"2 Ebyomumirembe","chapter":"15","verse":"2","text":"n’agenda n’asisinkana Asa n’amugamba nti, “Mumpulirize, mmwe Asa, ne Yuda ne Benyamini mwenna, Mukama ali nammwe bwe muba mu ye. Bwe munaamunoonyanga, munaamulabanga, naye bwe munaamulekuliranga naye anaabalekuliranga."},{"book":"2 Ebyomumirembe","chapter":"15","verse":"3","text":"Isirayiri yamala ebbanga ddene nga tegondera Katonda ow’amazima, nga tebalina kabona abayigiriza, wadde okuba n’amateeka."},{"book":"2 Ebyomumirembe","chapter":"15","verse":"4","text":"Naye wakati mu nnaku yaabwe ne bakyukira Mukama Katonda wa Isirayiri, ne bamunoonya, era ne bamulaba."},{"book":"2 Ebyomumirembe","chapter":"15","verse":"5","text":"Mu biro ebyo tewaali mirembe abantu okutambula nga bwe baayagalanga, kubanga baali mu kweraliikirira kungi nnyo."},{"book":"2 Ebyomumirembe","chapter":"15","verse":"6","text":"Amawanga n’amawanga gaalwanagananga, n’ebibuga ne birumbagananga kubanga Katonda yabaleetako ebizibu bingi nnyo."},{"book":"2 Ebyomumirembe","chapter":"15","verse":"7","text":"Naye mmwe mugume omwoyo! Temuganya mikono gyammwe kunafuwa kubanga omulimu gwammwe guliko empeera.”"},{"book":"2 Ebyomumirembe","chapter":"15","verse":"8","text":"Awo Asa bwe yawulira ebigambo ebyo, n’ebyobunnabbi bwa Azaliya mutabani wa Obedi, n’aguma omwoyo, n’aggyawo ebifaananyi ebyole okuva mu nsi yonna eya Yuda ne Benyamini, n’okuva mu bibuga bye yali awambye mu nsi ey’ensozi eya Efulayimu. N’addaabiriza ekyoto kya Mukama ekyali mu maaso g’ekisasi ekya yeekaalu ya Mukama."},{"book":"2 Ebyomumirembe","chapter":"15","verse":"9","text":"N’akuŋŋaanya aba Yuda n’aba Benyamini bonna, n’abantu b’e Efulayimu, n’e Manase, n’e Simyoni abaabeeranga nabo, kubanga bangi basenga gyali okuva mu Isirayiri bwe baalaba nga Mukama Katonda ali wamu naye."},{"book":"2 Ebyomumirembe","chapter":"15","verse":"10","text":"Ne bakuŋŋaanira e Yerusaalemi mu mwezi ogwokusatu mu mwaka ogw’ekkumi n’ettaano ogw’obufuzi bwa Asa."},{"book":"2 Ebyomumirembe","chapter":"15","verse":"11","text":"Ku lunaku olwo ne bawaayo eri Mukama ebimu ku by’omunyago: ente lusanvu, n’endiga n’embuzi zonna kasanvu."},{"book":"2 Ebyomumirembe","chapter":"15","verse":"12","text":"Ne beeyama okunoonyanga Mukama, Katonda wa bajjajjaabwe, n’omutima gwabwe gwonna, n’emmeeme yaabwe yonna."},{"book":"2 Ebyomumirembe","chapter":"15","verse":"13","text":"Era abo bonna abatanoonyanga Mukama, Katonda wa Isirayiri battibwanga, oba bato oba bakulu, oba bakazi oba basajja."},{"book":"2 Ebyomumirembe","chapter":"15","verse":"14","text":"Ne balayirira Mukama mu ddoboozi ery’omwanguka, wamu n’okufuuwa amakondeere n’eŋŋombe."},{"book":"2 Ebyomumirembe","chapter":"15","verse":"15","text":"Yuda yonna ne basanyukira ekirayiro ekyo, kubanga baali balayidde n’omutima gwabwe gwonna, era nga bamunoonyezza n’okwagala kwabwe kwonna, ne bamulaba. Era Mukama n’abawa emirembe enjuuyi zonna."},{"book":"2 Ebyomumirembe","chapter":"15","verse":"16","text":"Kabaka Asa n’agoba jjajjaawe Maaka ku bwannamasole kubanga yali akoze ekifaananyi ekyole ekya Asera. Asa n’akitemaatema n’akimenyaamenya, n’akyokera mu kagga Kidulooni."},{"book":"2 Ebyomumirembe","chapter":"15","verse":"17","text":"Newaakubadde nga teyaggyawo bifo ebigulumivu mu Isirayiri, Asa yamalirira mu mutima gwe okunywerera ku Mukama ennaku ze zonna."},{"book":"2 Ebyomumirembe","chapter":"15","verse":"18","text":"Mu yeekaalu ya Mukama n’aleetamu effeeza ne zaabu, n’ebintu ye ne kitaawe bye baawonga."},{"book":"2 Ebyomumirembe","chapter":"15","verse":"19","text":"Ne wataba ntalo nate okumala emyaka amakumi asatu mu etaano egy’obufuzi bwa Asa."}]}