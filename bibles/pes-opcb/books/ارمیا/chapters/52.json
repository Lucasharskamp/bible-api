{"data":[{"book":"ارمیا","chapter":"52","verse":"1","text":"صدقیا بیست و یک ساله بود که پادشاه شد و یازده سال در اورشلیم سلطنت کرد. اسم مادرش حمیطل (دختر ارمیای لبنه‌ای) بود."},{"book":"ارمیا","chapter":"52","verse":"2","text":"صدقیا مثل یهویاقیم، آنچه در نظر خداوند نادرست بود، به عمل آورد،"},{"book":"ارمیا","chapter":"52","verse":"3","text":"و خداوند بر اورشلیم و یهودا خشمگین شده، ایشان را از حضور خود به دور افکند و به تبعید فرستاد."},{"book":"ارمیا","chapter":"52","verse":"4","text":"پس در روز دهم ماه دهم از سال نهم سلطنت صدقیا، نِبوکَدنِصَّر، پادشاه بابِل، با تمام سپاهیان خود به اورشلیم لشکرکشی کرد و در اطراف آن سنگر ساخت."},{"book":"ارمیا","chapter":"52","verse":"5","text":"شهر، دو سال در محاصره بود."},{"book":"ارمیا","chapter":"52","verse":"6","text":"سرانجام در روز نهم ماه چهارم که قحطی در شهر بیداد می‌کرد و آخرین ذخیرهٔ نان هم تمام شده بود،"},{"book":"ارمیا","chapter":"52","verse":"7","text":"مردم اورشلیم، شکافی در دیوار شهر ایجاد کردند. سربازان وقتی این را دیدند، علیرغم محاصرهٔ شهر، شبانه از دروازه‌هایی که بین دو دیوار نزدیک باغهای پادشاه بود، بیرون رفتند و به طرف درهٔ اردن گریختند."},{"book":"ارمیا","chapter":"52","verse":"8","text":"ولی سربازان بابِلی، ایشان را تعقیب کردند و در بیابانهای اطراف اریحا، صدقیای پادشاه را گرفتند، ولی محافظین او فرار کردند."},{"book":"ارمیا","chapter":"52","verse":"9","text":"سپس او را به حضور پادشاه بابِل که در شهر ربله در سرزمین حمات مستقر شده بود، آوردند و پادشاه بابِل در آنجا حکم محکومیت او را صادر کرد،"},{"book":"ارمیا","chapter":"52","verse":"10","text":"و در برابر چشمان صدقیا تمام پسرانش و بزرگان یهودا را کشت."},{"book":"ارمیا","chapter":"52","verse":"11","text":"سپس چشمان او را از حدقه درآورد و او را با زنجیرها بسته، به بابِل برد و تا آخر عمر در زندان نگه داشت."},{"book":"ارمیا","chapter":"52","verse":"12","text":"در روز دهم ماه پنجم از سال نوزدهم سلطنت نِبوکَدنِصَّر، پادشاه بابِل، نبوزرادان فرماندۀ سپاه بابِل و مشاور پادشاه، وارد اورشلیم شد"},{"book":"ارمیا","chapter":"52","verse":"13","text":"و خانۀ خداوند، کاخ سلطنتی و تمام خانه‌های بزرگ شهر را به آتش کشید،"},{"book":"ارمیا","chapter":"52","verse":"14","text":"و سربازانش دیوار شهر را خراب کردند."},{"book":"ارمیا","chapter":"52","verse":"15","text":"آنگاه عده‌ای از فقرای یهودا را با آنانی که در اورشلیم زنده مانده بودند و کسانی که صدقیا را ترک کرده، به بابِلی‌ها پیوسته بودند، و صنعتگران باقی مانده در شهر را به بابِل تبعید کرد."},{"book":"ارمیا","chapter":"52","verse":"16","text":"تنها عده‌ای فقیر را برای کار کشاورزی و باغبانی در آنجا باقی گذاشت."},{"book":"ارمیا","chapter":"52","verse":"17","text":"بابِلی‌ها ستونهای مفرغین خانهٔ خداوند و حوض مفرغین و میزهای متحرکی را که در آنجا بود، شکستند و تمام مفرغ آنها را به بابِل بردند."},{"book":"ارمیا","chapter":"52","verse":"18-19","text":"نبوزرادان تمام دیگهای بزرگ و کوچک مفرغین و خاک‌اندازها را که برای مذبح به کار می‌رفت و انبرها، قاشقها، کاسه‌ها و تمام ظروف دیگر مفرغین خانهٔ خدا را با خود برد. او همچنین انبرها، چراغدانها، پیاله‌ها و کاسه‌های طلا و نقره را به همراه برد."},{"book":"ارمیا","chapter":"52","verse":"20","text":"دو ستون و حوضچه و دوازده گاو مفرغین که زیر حوضچه قرار داشت به قدری سنگین بودند که وزن کردن آنها امکان‌پذیر نبود. تمام اینها در زمان سلیمان پادشاه ساخته شده بود."},{"book":"ارمیا","chapter":"52","verse":"21","text":"بلندی هر ستون در حدود هشت متر و محیط آن در حدود پنج متر و نیم و ضخامت دیوارهایش چهار انگشت بود و میان‌تهی بود،"},{"book":"ارمیا","chapter":"52","verse":"22","text":"و هر یک از آنها نیز سر ستونی مفرغین به بلندی دو متر و نیم داشت و گرداگرد هر سر ستون، انارهای مفرغین، کنده‌کاری شده بود؛"},{"book":"ارمیا","chapter":"52","verse":"23","text":"روی هر سر ستون، یکصد انار وجود داشت، ولی از پایین فقط نود و شش انار را می‌شد دید."},{"book":"ارمیا","chapter":"52","verse":"24-25","text":"در ضمن نبوزرادان، فرماندهٔ سپاه بابِل این افراد را نیز در مخفیگاههایشان در شهر پیدا کرد:"},{"book":"ارمیا","chapter":"52","verse":"26","text":"نبوزرادان ایشان را به ربله نزد پادشاه بابِل برد،"},{"book":"ارمیا","chapter":"52","verse":"27","text":"و پادشاه در آنجا همه را کشت."},{"book":"ارمیا","chapter":"52","verse":"28","text":"تعداد اسیرانی که در سال هفتم سلطنت نِبوکَدنِصَّر به بابِل برده شدند، ۳٬۰۲۳ نفر بود."},{"book":"ارمیا","chapter":"52","verse":"29","text":"یازده سال بعد، او ۸۳۲ نفر دیگر را هم از اورشلیم اسیر کرد و به بابِل برد."},{"book":"ارمیا","chapter":"52","verse":"30","text":"پنج سال بعد از آن، نبوزرادان فرماندهٔ سپاه بابِل، ۷۴۵ نفر دیگر را تبعید کرد. بنابراین، در مجموع، ۴٬۶۰۰ نفر تبعید شدند."},{"book":"ارمیا","chapter":"52","verse":"31","text":"در روز بیست و پنجم ماه دوازدهم از سی و هفتمین سال اسیری یهویاکین، پادشاه یهودا، اویل مرودک به پادشاهی بابِل رسید و یهویاکین را مورد لطف خود قرار داد و او را از زندان بیرون آورد."},{"book":"ارمیا","chapter":"52","verse":"32","text":"او با یهویاکین رفتاری مهرآمیز در پیش گرفت و او را بر تمام پادشاهان تبعیدی در بابِل برتری داد،"},{"book":"ارمیا","chapter":"52","verse":"33","text":"لباس نو به او پوشاند و از آن پس، او همیشه با پادشاه بابِل سر سفره می‌نشست."},{"book":"ارمیا","chapter":"52","verse":"34","text":"اویل مرودک تا روزی که یهویاکین زنده بود، برای رفع احتیاجاتش به او مقرری می‌پرداخت."}]}