{"data":[{"book":"Amsāl","chapter":"11","verse":"1","text":"Rab ġhalat tarāzū se ghin khātā hai, wuh sahīh tarāzū hī se ḳhush hotā hai."},{"book":"Amsāl","chapter":"11","verse":"2","text":"Jahāṅ takabbur hai wahāṅ badnāmī bhī qarīb hī rahtī hai, lekin jo halīm hai us ke dāman meṅ hikmat rahtī hai."},{"book":"Amsāl","chapter":"11","verse":"3","text":"Sīdhī rāh par chalne wāloṅ kī diyānatdārī un kī rāhnumāī kartī jabki bewafāoṅ kī namak-harāmī unheṅ tabāh kartī hai."},{"book":"Amsāl","chapter":"11","verse":"4","text":"Ġhazab ke din daulat kā koī fāydā nahīṅ jabki rāstbāzī logoṅ kī jān ko chhuṛātī hai."},{"book":"Amsāl","chapter":"11","verse":"5","text":"Be'ilzām kī rāstbāzī us kā rāstā hamwār banā detī hai jabki bedīn kī burī harkateṅ use girā detī haiṅ."},{"book":"Amsāl","chapter":"11","verse":"6","text":"Sīdhī rāh par chalne wāloṅ kī rāstbāzī unheṅ chhuṛā detī jabki bewafāoṅ kā lālach unheṅ phaṅsā detā hai."},{"book":"Amsāl","chapter":"11","verse":"7","text":"Dam toṛte waqt bedīn kī sārī ummīd jātī rahtī hai, jis daulat kī tawaqqo us ne kī wuh jātī rahtī hai."},{"book":"Amsāl","chapter":"11","verse":"8","text":"Rāstbāz kī jān musībat se chhūṭ jātī hai, aur us kī jagah bedīn phaṅs jātā hai."},{"book":"Amsāl","chapter":"11","verse":"9","text":"Kāfir apne muṅh se apne paṛosī ko tabāh kartā hai, lekin rāstbāzoṅ kā ilm unheṅ chhuṛātā hai."},{"book":"Amsāl","chapter":"11","verse":"10","text":"Jab rāstbāz kāmyāb hoṅ to pūrā shahr jashn manātā hai, jab bedīn halāk hoṅ to ḳhushī ke nāre buland ho jāte haiṅ."},{"book":"Amsāl","chapter":"11","verse":"11","text":"Sīdhī rāh par chalne wāloṅ kī barkat se shahr taraqqī kartā hai, lekin bedīn ke muṅh se wuh mismār ho jātā hai."},{"book":"Amsāl","chapter":"11","verse":"12","text":"Nāsamajh ādmī apne paṛosī ko haqīr jāntā hai jabki samajhdār ādmī ḳhāmosh rahtā hai."},{"book":"Amsāl","chapter":"11","verse":"13","text":"Tohmat lagāne wālā dūsroṅ ke rāz fāsh kartā hai, lekin qābil-e-etamād shaḳhs wuh bhed poshīdā rakhtā hai jo us ke sapurd kiyā gayā ho."},{"book":"Amsāl","chapter":"11","verse":"14","text":"Jahāṅ qiyādat kī kamī hai wahāṅ qaum kā tanazzul yaqīnī hai, jahāṅ mushīroṅ kī kasrat hai wahāṅ qaum fathyāb rahegī."},{"book":"Amsāl","chapter":"11","verse":"15","text":"Jo ajnabī kā zāmin ho jāe use yaqīnan nuqsān pahuṅchegā, jo zāmin banane se inkār kare wuh mahfūz rahegā."},{"book":"Amsāl","chapter":"11","verse":"16","text":"Nek aurat izzat se aur zālim ādmī daulat se lipṭe rahte haiṅ."},{"book":"Amsāl","chapter":"11","verse":"17","text":"Shafīq kā achchhā sulūk usī ke lie fāydāmand hai jabki zālim kā burā sulūk usī ke lie nuqsāndeh hai."},{"book":"Amsāl","chapter":"11","verse":"18","text":"Jo kuchh bedīn kamātā hai wuh farebdeh hai, lekin jo rāstī kā bīj boe us kā ajr yaqīnī hai."},{"book":"Amsāl","chapter":"11","verse":"19","text":"Rāstbāzī kā phal zindagī hai jabki burāī ke pīchhe bhāgne wāle kā anjām maut hai."},{"book":"Amsāl","chapter":"11","verse":"20","text":"Rab kajdiloṅ se ghin khātā hai, wuh be'ilzām rāh par chalne wāloṅ hī se ḳhush hotā hai."},{"book":"Amsāl","chapter":"11","verse":"21","text":"Yaqīn karo, badkār sazā se nahīṅ bachegā jabki rāstbāzoṅ ke farzand chhūṭ jāeṅge."},{"book":"Amsāl","chapter":"11","verse":"22","text":"Jis tarah suar kī thūthnī meṅ sone kā chhallā khaṭaktā hai usī tarah ḳhūbsūrat aurat kī betamīzī khaṭaktī hai."},{"book":"Amsāl","chapter":"11","verse":"23","text":"Allāh rāstbāzoṅ kī ārzū achchhī chīzoṅ se pūrī kartā hai, lekin us kā ġhazab bedīnoṅ kī ummīd par nāzil hotā hai."},{"book":"Amsāl","chapter":"11","verse":"24","text":"Ek ādmī kī daulat meṅ izāfā hotā hai, go wuh faiyāzdilī se taqsīm kartā hai. Dūsre kī ġhurbat meṅ izāfā hotā hai, go wuh had se zyādā kanjūs hai."},{"book":"Amsāl","chapter":"11","verse":"25","text":"Faiyāzdil ḳhushhāl rahegā, jo dūsroṅ ko tar-o-tāzā kare wuh ḳhud tāzādam rahegā."},{"book":"Amsāl","chapter":"11","verse":"26","text":"Log gandum ke zakhīrā'andoz par lānat bhejte haiṅ, lekin jo gandum ko bāzār meṅ āne detā hai us ke sar par barkat ātī hai."},{"book":"Amsāl","chapter":"11","verse":"27","text":"Jo bhalāī kī talāsh meṅ rahe wuh Allāh kī manzūrī chāhtā hai, lekin jo burāī kī talāsh meṅ rahe wuh ḳhud burāī ke phande meṅ phaṅs jāegā."},{"book":"Amsāl","chapter":"11","verse":"28","text":"Jo apnī daulat par bharosā rakhe wuh gir jāegā, lekin rāstbāz hare-bhare pattoṅ kī tarah phaleṅ-phūleṅge."},{"book":"Amsāl","chapter":"11","verse":"29","text":"Jo apne ghar meṅ gaṛbaṛ paidā kare wuh mīrās meṅ hawā hī pāegā. Ahmaq dānishmand kā naukar banegā."},{"book":"Amsāl","chapter":"11","verse":"30","text":"Rāstbāz kā phal zindagī kā daraḳht hai, aur dānishmand ādmī jāneṅ jīttā hai."},{"book":"Amsāl","chapter":"11","verse":"31","text":"Rāstbāz ko zamīn par hī ajr miltā hai. To phir bedīn aur gunāhgār sazā kyoṅ na pāeṅ?"}]}