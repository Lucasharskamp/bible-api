{"data":[{"book":"Maliku","chapter":"13","verse":"1","text":"Yesu pafumeyi munyumba ya Chapanga mwanachuli waki yumu amuwombilili, “Muwula, loli ndambu migonguveli ayi na nyumba asi sivelili sha kuyikang'anika!”"},{"book":"Maliku","chapter":"13","verse":"2","text":"Yesu kamuwombela, “Wuli ukuyiwona nyumba ayi ngomi? Kwa hela hata ligonguweli limu dalisighali kumbindi ya limonga, kila chindu dachibowuliwi.”"},{"book":"Maliku","chapter":"13","verse":"3","text":"Yesu pavelili kayikala kumbindi ya chidunda cha miseituni akaloleyi kunyumba Ngomi ya Chapanga Petili na Yakobi na Yohani na Andeleya vamdasha paweka,"},{"book":"Maliku","chapter":"13","verse":"4","text":"“Tuwombeli findu afi dafivi ndili? Datuwoni chilangushilu liki kucha milandu ayi yiva pabehi kuwoneka?”"},{"book":"Maliku","chapter":"13","verse":"5","text":"Yesu akandili kuvawombela, “Muyikali mesu akotoo kuvapughanya mundu."},{"book":"Maliku","chapter":"13","verse":"6","text":"Nongwa vatangalili davayisi kwa litawa lyangu, kila mundu dayikemi mweni Kilistu! Ava davavayaghamishi vandu vatangalili."},{"book":"Maliku","chapter":"13","verse":"7","text":"Pampikanila ngondu na lupwepu lwa ngondu, mukotoo kulilimuka. Findu afi dafiwoneki, hata naha mlima kupela kukali hela kufika."},{"book":"Maliku","chapter":"13","verse":"8","text":"Vandu va mlima wumu davayiminyi na vandu va mlima wingi, wutwa wumu dauwiminyi na wutwa wingi, Kila mahali dakuwi na chiyighayigha na njala. Findu afi kucha utami wa lihingili lya kulela mwana."},{"book":"Maliku","chapter":"13","verse":"9","text":"“Lakini yumwi mugungi mesu. Vandu davavayeghi kuchitemela na kuvatovanga kunyumba sha kudadavila. Davavayeghi kwa vatavala na vatwa kwanongwa ya nenga, ili muvatovileli filongu fya Chapanga."},{"book":"Maliku","chapter":"13","verse":"10","text":"Na Chilongu cha Nyanyi chikudayiliwa chilanduliwi kwa vandu va milima yosi."},{"book":"Maliku","chapter":"13","verse":"11","text":"Veni pavavika muchijaka na kuvayegha kuchitemela, mukotoo kutila kucha damdeti liki. Saa yila payifika, mdeti chochosi dampati, nongwa yumwi ha damdeti ila Mfuki Mng'alili."},{"book":"Maliku","chapter":"13","verse":"12","text":"Mlongu damupi mlongu waki amuwulayi, tati damupi mwana mundu, vana nawu davakang'ali vavaha vawu na kuvawulaya."},{"book":"Maliku","chapter":"13","verse":"13","text":"Vandu vosi davavanyekwi yumwi nongwa ya litawa lyangu. Lakini yayiwunishila mbaka mwishu ayu dalowuliwi."},{"book":"Maliku","chapter":"13","verse":"14","text":"“Pamuwona ‘Uvifyi wafu’ liwolokela mahala paki ng'odu,” Yasoma amanyi mana yaki. Apa vavelili Yudeya vatuvili kufidunda."},{"book":"Maliku","chapter":"13","verse":"15","text":"Yaveli kumbindi ya lipaghali lya nyumba akotoo kusunuka kuyingila munyumba yaki kutola chindu."},{"book":"Maliku","chapter":"13","verse":"16","text":"Yaveli kufitava akotoo kuwuya kumbeli kutola yingwa yaki."},{"book":"Maliku","chapter":"13","verse":"17","text":"Davachiwoni vadadala vaveli na ndumbu na kuyongesha majuva va mbelu!"},{"book":"Maliku","chapter":"13","verse":"18","text":"Dadavi kwa Chapanga findu afi fikotoo kuva chipindi cha lupepu."},{"book":"Maliku","chapter":"13","verse":"19","text":"Nongwa dakuvi na utatala nendu chipindi achi tukali kuchiwona tangila Chapanga agoli mlima awu mbaka nalelu, wala dayibwituki kandi ha."},{"book":"Maliku","chapter":"13","verse":"20","text":"Kucha Bambu angapungushili ng'odu majuva ava kwahela mundu angalowuliwili. Lakini kwa vala vaki avashawulili, Bambu kapungusha majuva ava."},{"book":"Maliku","chapter":"13","verse":"21","text":"“Topi mundu pavawombela, ‘Mloli, Kilistu kava apa,’ awu ‘kava pala,’ mukotoo kumjumila."},{"book":"Maliku","chapter":"13","verse":"22","text":"Kwanongwa davawoneki vakina Kilistu wa udesi na vambuyi va udesi, davagoli filangushilu na findu fya filoja, kwa kudayila kuvayaghamisha avashawulili Chapanga kucha pavawesha."},{"book":"Maliku","chapter":"13","verse":"23","text":"Topi yumwi muvi mesu. Nenga nivawombela findu fyosi fikali kuwoneka.”"},{"book":"Maliku","chapter":"13","verse":"24","text":"“Topi majuva ava pambeli kupita utatala awu, lijuva dalitaywi chisi na mwesi dawumuliki ng'odu."},{"book":"Maliku","chapter":"13","verse":"25","text":"Ndondwa dasiponeki kufuma kumbindi, mawovi vaveli kumbindi davatikanyiki."},{"book":"Maliku","chapter":"13","verse":"26","text":"Apa dawoneki Mwana wa Mundu payisa mumafundi kwa liwovi likomi na ukomi waki."},{"book":"Maliku","chapter":"13","verse":"27","text":"Pambeli davalayi makungu vaki vavakungashi avashawulili kufuma mbembu shosi mchechi sha mlima, kufumila mwambu mbaka mwambu wingi."},{"book":"Maliku","chapter":"13","verse":"28","text":"“Kwa likuyu mwiwuli chilangushilu achi. Pamuwona mahamba vaki vakukanda kuva mateki na kutomola vengi, mumanyi chipindi cha ndonya chiva pabehi."},{"book":"Maliku","chapter":"13","verse":"29","text":"Yumwi wuwowu pamuwona findu afi pafigoleka, mumanyi kucha chipindi chiva pabehi nendu."},{"book":"Maliku","chapter":"13","verse":"30","text":"Nguvawombela nakaka, chileli achi dachipiti ha ngajila tanila findu afi fyosi kuwoneka."},{"book":"Maliku","chapter":"13","verse":"31","text":"Kumbindi na mlima dafipiti, lakini chilongu chanenga dachipiti ng'odu."},{"book":"Maliku","chapter":"13","verse":"32","text":"“Lakini lijuva na saa liki kwahela mundu amanyili, wala makungu va kumbindi, wala Mwana, ila Tati weka yaki kamanya."},{"book":"Maliku","chapter":"13","verse":"33","text":"Muvi na chigoyi na muyikali mesu, nongwa chipindi achi mumanya ha pandili dachiyisi."},{"book":"Maliku","chapter":"13","verse":"34","text":"Dayivi kucha mundu yawuka kayaki kuyenda mwanja, kavalekela ndumindumi vaki ukomi, kila mundu na chichuku chaki, kamuwombela machonda wa kumlyangu ayikali mesu."},{"book":"Maliku","chapter":"13","verse":"35","text":"Topi mgungi mesu, nongwa mumanya ng'odu mwenikaya akuwuya ndili, pamonga dayivi palumihi awu pamandandu awu putiputi awu pamalavila."},{"book":"Maliku","chapter":"13","verse":"36","text":"Mgungi mesu kucha payisa tepu akotoo kuvawona muvasha."},{"book":"Maliku","chapter":"13","verse":"37","text":"Nguvawombela yumwi, nguvawombela vosi: Mgungi mesu!”"}]}