{"data":[{"book":"Luki","chapter":"19","verse":"1","text":"Isa to so Yeriko, a nu taa iɲɛrɛfe."},{"book":"Luki","chapter":"19","verse":"2","text":"Xɛmɛ nde nu na naxan nu xili Sakɛyɛ. Duuti maxilie kuntigi nan nu a ra, a bannaxi."},{"book":"Luki","chapter":"19","verse":"3","text":"A nu katafe nɛ a xa Isa kolon, kɔnɔ a mu nu nɔma a tode ɲama xa fe ra, barima mixi dunke nan nu a ra."},{"book":"Luki","chapter":"19","verse":"4","text":"Na kui, a naxa a gi yare, a sa te wuri bili kɔn na alako a xa Isa to dangi ra."},{"book":"Luki","chapter":"19","verse":"5","text":"Isa to a yire li, a naxa a ya rate, a a fala a bɛ, «Sakɛyɛ, goro mafuren, barima n sa yigiyama i xɔnyi nɛ to.»"},{"book":"Luki","chapter":"19","verse":"6","text":"Sakɛyɛ naxa a xulun gorode, a Isa rasɛnɛ ɲɛlɛxinyi kui."},{"book":"Luki","chapter":"19","verse":"7","text":"Mixie to na to, e birin naxa so Isa mafalafe, e nu a fala, «A bara sa yigiya yunubitɔɛ xɔnyi.»"},{"book":"Luki","chapter":"19","verse":"8","text":"Kɔnɔ Sakɛyɛ naxa ti, a a fala Isa bɛ, «Marigi, n bara natɛ tongo, n xa n sɔtɔse tagi fima nɛ fuxarilae ma. Xa a sa li n bara se ba naxan yi funmaya ra, n a ragbilenma nɛ a kanyi ma dɔxɔ naani.»"},{"book":"Luki","chapter":"19","verse":"9","text":"Isa fan naxa a masen a xa fe ra, «Yi fɔxɔɛ bara kisi sɔtɔ to, barima Iburahima xa di nan na yi xɛmɛ fan na."},{"book":"Luki","chapter":"19","verse":"10","text":"Adama xa Di bara fa a xa mixi lɔɛxie fen, a xa e rakisi.»"},{"book":"Luki","chapter":"19","verse":"11","text":"Isa to nu bara makɔrɛ Darisalamu ra, ɲama ɲɔxɔ nu a ma, a Ala xa mangɛya niini fafe makɛnɛnde nɛ keren na. Na kui, mixie to nu Isa xui ramɛfe, a naxa yi taali wɔyɛnyi masen e bɛ."},{"book":"Luki","chapter":"19","verse":"12","text":"«Kuntigi nde naxa sa biyaasi yire makuye, alako mangɛ xungbe naxan nu sabatixi naa, a xa a tan kuntigi xɔnyi mangɛya so a yi, a man xa gbilen a xɔnyi."},{"book":"Luki","chapter":"19","verse":"13","text":"Beenun a xa siga, a naxa a xa konyi mixi fu xili, a gbeti kɔbiri kole kɛmɛ so e birin yi ra, a fa a fala e bɛ, ‹Wo yulɛya raba yi kɔbiri ra beenun n fa tɛmui.›»"},{"book":"Luki","chapter":"19","verse":"14","text":"«Kɔnɔ a to mu nu rafanxi a xɔnyi mixi ndee ma, e fan naxa xɛɛrae xɛɛ mangɛ xungbe ma, e xa a fala, ‹Muxu mu wama a xɔn yi xɛmɛ xa findi mangɛ ra muxu xun ma.›»"},{"book":"Luki","chapter":"19","verse":"15","text":"«Na xɛmɛ to mangɛya sɔtɔ, a naxa gbilen a xɔnyi. A naxa yaamari fi na konyie xa xili, a nu bara kɔbiri so naxee yi, alako a xa a kolon e geeni naxan sɔtɔxi yulɛya kui."},{"book":"Luki","chapter":"19","verse":"16","text":"Konyi singe naxa fa, a dɛntɛgɛ sa, a naxɛ, ‹N marigi, i i xa gbeti kɔbiri kole kɛmɛ naxan so nɛ n yi, a ɲɔxɔɛ dɔxɔ fu bara sa a xun geeni ra.›"},{"book":"Luki","chapter":"19","verse":"17","text":"Mangɛ naxa a fala a bɛ, ‹I nuwali! Konyi fanyi nan i ra! I to mu lanlanteya kana fe xuri kui, n bara mangɛya so i yi taa fu xun ma.›»"},{"book":"Luki","chapter":"19","verse":"18","text":"«Konyi firin nde naxa fa, a dɛntɛgɛ sa, a naxɛ, ‹N Marigi, i i xa gbeti kɔbiri kole kɛmɛ naxan so nɛ n yi, a ɲɔxɔɛ dɔxɔ suuli bara sa a xun geeni ra.›"},{"book":"Luki","chapter":"19","verse":"19","text":"Mangɛ naxa a fala na fan bɛ, ‹N bara mangɛya so i fan yi taa suuli xun ma!›»"},{"book":"Luki","chapter":"19","verse":"20","text":"«Konyi gbɛtɛ fan naxa fa, a dɛntɛgɛ sa, a naxɛ, ‹N marigi, a mato, i xa gbeti kɔbiri kole kɛmɛ nan ya. N sa a ragata dunkobi nan kui,"},{"book":"Luki","chapter":"19","verse":"21","text":"barima n gaaxu nɛ i ya ra. Xɛmɛ nan i ra, i xa fe maxɔrɔxɔ. I se tongoma i gbe mu naxan na. I xɛ xabama i mu naxan garansan.›"},{"book":"Luki","chapter":"19","verse":"22","text":"Mangɛ naxa a yaabi, ‹I tan konyi kobi, n i makiitima i yɛtɛ kan xui nan yati ma! A di, i mu a fala a i nu a kolon a n ma fe maxɔrɔxɔ? I naxɛ, a n se tongoma n gbe mu naxan na, n xɛ xabama n mu naxan garansan."},{"book":"Luki","chapter":"19","verse":"23","text":"Munfe a to i mu n ma kɔbiri so kɔbiri rawalie yi ra, alako n na fa, i a ragbilen n ma geeni saxi a xun?›"},{"book":"Luki","chapter":"19","verse":"24","text":"A naxa a fala mixie bɛ naxee nu tixi na, ‹Wo na gbeti kɔbiri kole kɛmɛ rasuxu a yi, wo a so boore yi naxan gbeti kɔbiri kole wulu keren sɔtɔxi.›"},{"book":"Luki","chapter":"19","verse":"25","text":"E naxa a fala mangɛ bɛ, ‹Marigi, gbeti kɔbiri kole wulu keren ɲan na a yi!›"},{"book":"Luki","chapter":"19","verse":"26","text":"A naxa e yaabi, ‹N xa a fala wo bɛ, a na naxan yo yi ra, a gbe xun masama nɛ. Kɔnɔ a mu na naxan yi ra, hali naxan di na a yi, na yati bama nɛ a yi ra."},{"book":"Luki","chapter":"19","verse":"27","text":"Kɔnɔ n yaxuie tan, naxee mu nu wama n xa findi mangɛ ra e xun ma, wo fa e ra be, wo e faxa n ya xɔri.›»"},{"book":"Luki","chapter":"19","verse":"28","text":"Isa to gɛ na masenyi ra, a naxa siga yare, sigafe ra Darisalamu."},{"book":"Luki","chapter":"19","verse":"29","text":"A to makɔrɛ Betifage nun Betani taae ra, Oliwi geya fɛ ma, a naxa a fɔxirabirɛe mixi firin xɛɛ,"},{"book":"Luki","chapter":"19","verse":"30","text":"a a fala e bɛ, «Wo xa so taa kui naxan na yare. Wo nɛfɛ so naa, wo sofale lanma lima a xirixi naa, mixi mu nu dɔxɔ naxan fari. Wo xa a fulun, wo fa a ra be."},{"book":"Luki","chapter":"19","verse":"31","text":"Xa mixi nde fa wo maxɔrin, ‹Wo a fulunfe munfe ra› wo xa a yaabi, ‹Marigi nan hayi na a ma.›»"},{"book":"Luki","chapter":"19","verse":"32","text":"E to siga xɛɛraya rabade, e naxa fe birin li alɔ Isa a fala e bɛ ki naxɛ."},{"book":"Luki","chapter":"19","verse":"33","text":"E nu na sofale lanma fulunfe tɛmui naxɛ, a kanyie naxa e maxɔrin, «Wo yi sofale fulunfe munfe ra?»"},{"book":"Luki","chapter":"19","verse":"34","text":"E naxa a masen, «Marigi nan hayi na a ma.»"},{"book":"Luki","chapter":"19","verse":"35","text":"E to sofale xanin Isa xɔn, e naxa e xa donmae sa a fari, e fa Isa mali a xa a magoro a ma."},{"book":"Luki","chapter":"19","verse":"36","text":"A to nu sigama, mixie nu e xa donmae italama kira xɔn ma, Isa binyafe ra."},{"book":"Luki","chapter":"19","verse":"37","text":"A to nu makɔrɛfe Darisalamu ra, a gorofe Oliwi geya ra, a fɔxirabirɛ gali birin naxa sɛɛwa, e so Ala matɔxɔfe e xui itexi ra kaabanako birin xa fe ra e nu bara naxee to."},{"book":"Luki","chapter":"19","verse":"38","text":"E nu a falafe nɛ,"},{"book":"Luki","chapter":"19","verse":"39","text":"Farisɛni nde naxee nu na ɲama tagi, e naxa a fala Isa bɛ, «Karamɔxɔ, wɔyɛn i fɔxirabirɛe bɛ!»"},{"book":"Luki","chapter":"19","verse":"40","text":"Isa naxa e yaabi, «N xa a fala wo bɛ, xa e tan e sabari, gɛmɛe yati fama nɛ e xui raminide.»"},{"book":"Luki","chapter":"19","verse":"41","text":"Isa to makɔrɛ Darisalamu ra, a naxa na taa to, a naxa wa fɔlɔ naa xa fe ra,"},{"book":"Luki","chapter":"19","verse":"42","text":"a a masen, «I tan Darisalamu, to tan, hali i fan a kolon nɛ nu fee naxee bɔɲɛsa fima! Kɔnɔ na bara nɔxun i ma."},{"book":"Luki","chapter":"19","verse":"43","text":"Tɛmui fama a lide, wo yaxuie bɛndɛ malanma nɛ taa tɛtɛ fari ma alako e xa nɔ sode taa kui. E fama wo rabilinde maraxɛtɛnyi ra."},{"book":"Luki","chapter":"19","verse":"44","text":"E fama i tan Darisalamu rabirade, e i xa die sɔntɔ. I xa banxie tixi gɛmɛe naxee ra, keren mu luma a boore fari. Yi birin fama i tan Darisalamu lide barima Ala to faxi kisi ra i xɔn, i mu a kolonxi.»"},{"book":"Luki","chapter":"19","verse":"45","text":"Isa to so hɔrɔmɔbanxi kui, a naxa sarematie keri fɔlɔ,"},{"book":"Luki","chapter":"19","verse":"46","text":"a a fala e bɛ, «A sɛbɛxi, ‹N ma banxi xili falama nɛ, salide banxi,› kɔnɔ wo tan bara a findi muɲɛtie dɔxɔde ra.»"},{"book":"Luki","chapter":"19","verse":"47","text":"Lɔxɔ yo lɔxɔ Isa nu mixie kawandima hɔrɔmɔbanxi kui. Sɛrɛxɛdubɛ kuntigie, sɛriyɛ karamɔxɔe, nun ɲama yareratie nu na fɛɛrɛ fenfe e nɔma Isa faxade ki naxɛ."},{"book":"Luki","chapter":"19","verse":"48","text":"Kɔnɔ e mu nu fɛɛrɛ yo kolon barima ɲama birin nu a tuli matixi a ra."}]}