{"data":[{"book":"1Wakolinso","chapter":"4","verse":"1","text":"Mnt'hu naakione kiwandima wa Kilisito kink'higwe udahi wa kuwagambila vint'hu vifisigwe va Mnungu."},{"book":"1Wakolinso","chapter":"4","verse":"2","text":"Kint'hu kikuungwa kwa wandima awo wande wahuwilwa."},{"book":"1Wakolinso","chapter":"4","verse":"3","text":"Mna haluse kwa miye hikint'hu kusengelwa ni nyuwe, hegu kusengelwa ni want'hu watuhu. Hata ivo hikukesengela miye mwenye."},{"book":"1Wakolinso","chapter":"4","verse":"4","text":"Mwo moyo wangu hikulongelezwa kwa mbuli yoyose, mna ayo hayakulagisa kugamba hina lema. Zumbe niye akunisengela."},{"book":"1Wakolinso","chapter":"4","verse":"5","text":"Ivo msekumsengela mnt'hu yeyose uneva hokusengela hakei kubula. Gojeni kubula aho Zumbe neeze, naayabunk'hule kun'gaile yose yafisigwe kwo lwiza no kuziika kuse zifanyanyi za want'hu zikefisile. Niho kila yumwenga naahokele nt'hunyo yakwe kulawa kwa Mnungu."},{"book":"1Wakolinso","chapter":"4","verse":"6","text":"Wandugu zangu, aya yose nilongile mwa Apolo na miye ni mliganyizo kwenyu, naunga mmanye kikulongwa mwo ulosi uno, “Tozeseni ayo yawandikwe.” Asekunda uuko yeyose mwa nyuwe akukefenyela yumwenga, na kumbela umtuhu."},{"book":"1Wakolinso","chapter":"4","verse":"7","text":"Usekugamba weye kusagulwa kujink'ha weyao? Hiye Mnungu akwink'hile vose unanavo? Naho inanda kuta kwink'higwa, wakefenyelai enga hwink'higwe?"},{"book":"1Wakolinso","chapter":"4","verse":"8","text":"Togoleni mpata kila kint'hu mkukiunga! Mnda kale wagoli? Viya mnanavo vimwigusani kale? Mnda maseuta haheina suwe? Mnda ne vint'hu ivo haheina kunda na suwe? Vedi, nehaunga mnde maseuta kindedi vileke kinde maseuta hamwenga na nyuwe."},{"book":"1Wakolinso","chapter":"4","verse":"9","text":"Kwaviya kwa miye naona kugamba, Mnungu kakitenda suwe wegala ulosi kinde wabeligwe, enga want'hu wasengelwe kubanika mwe kieti enga kint'hu cha kukaulwa mwe isi yose na hameso ya watumigwa naho kwa want'hu."},{"book":"1Wakolinso","chapter":"4","verse":"10","text":"Suwe kiwahezi kwajili ya Kilisito, mna nyuwe mwi wabala mwo kulunganywa na Kilisito, suwe kiwasokezi mna nyuwe mwi wanguvu, suwe kiwabeligwa mna nyuwe mwenk'higwa nt'hogola!"},{"book":"1Wakolinso","chapter":"4","verse":"11","text":"Hata ivi haluse suwe kina sala na nk'hilu naho kina sakaza naho chatoigwa naho hakina he kwikala,"},{"book":"1Wakolinso","chapter":"4","verse":"12","text":"chadumangila no kukombeka kudamanya ndima suwe wenye, wakukihomola chawavikila, kikasezengwa cha finyiliza,"},{"book":"1Wakolinso","chapter":"4","verse":"13","text":"kikazigigwa chawahitula kwa milosi ya ujalamu. Mwe isi ino suwe kikukile, ne dizala dya kila mnt'hu hata ivi haluse."},{"book":"1Wakolinso","chapter":"4","verse":"14","text":"Hikuwawandikilani aya vileke niwageleni soni, mna naunga niwakanyeni nyuwe wanangu huwaungisa."},{"book":"1Wakolinso","chapter":"4","verse":"15","text":"Kwaviya hata uneva mna wakimalizi milongo gana mlongo, mwo wikazi wenyu we kihuwila mwa Kilisito mna tati yenyu yumwenga du, kwa kulunganywa na Yesu Kilisito, miye hinda tati yenyu kwa kuwegailani Mbuli Yedi ya Mnungu."},{"book":"1Wakolinso","chapter":"4","verse":"16","text":"Elo, damanyeni enga ivo miye hudamanya."},{"book":"1Wakolinso","chapter":"4","verse":"17","text":"Nivo vikuleka nawegailani Timoseo, yehe ni mwanangu ywe kindedi mwo mhuwi wo kulunganywa na Zumbe, yehe ni mhuwilwa mo mhuwi wo wikazi we kihuwila mwa Kilisito. Naawakumbuseni zisila zangu huzitimila mwo ugima umhya ulunganywe mwa Yesu Kilisito, uwo huhiniza kila hant'hu mwa mafyo ya wahuwila wa Kilisito."},{"book":"1Wakolinso","chapter":"4","verse":"18","text":"Wamwenga wakonga kukeduvya kwaviya nomkaona kugamba hehadaha kuwatalamkilani."},{"book":"1Wakolinso","chapter":"4","verse":"19","text":"Uneva Zumbe anaona kugamba ni vedi, nenize uko mwa mazuwa aaya, naivo nenize nikeonele mwenye udahi wa ao wakukeduvya ivo wili, naho hiyo enga ivo wakulonga du."},{"book":"1Wakolinso","chapter":"4","verse":"20","text":"Kwaviya Useuta wa Mnungu haumwe milosi du, mna ni kwa ludole."},{"book":"1Wakolinso","chapter":"4","verse":"21","text":"Nikihi mkuunga? Nize na ngoda kwenyu, hegu kwa moyo wa lukunde na ujalamu?"}]}