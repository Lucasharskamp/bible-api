{"data":[{"book":"SANG'HANO","chapter":"11","verse":"1","text":"Watumigwa wa Kilisto na wanhu wamtogole Kilisto wakalile muisi yose ya Yudea wahulika kamba Wamhazi na hewo waubokela Usenga wa Mulungu."},{"book":"SANG'HANO","chapter":"11","verse":"2","text":"Avo, Petulo viyacholile Yelusalemu, wanhu wamtogole Kilisto wakalile wengile kumbi wam'bamilila,"},{"book":"SANG'HANO","chapter":"11","verse":"3","text":"walonga, “Habali gweye wingile mng'anda ya wanhu walekile kwingila kumbi na kuja na hewo?”"},{"book":"SANG'HANO","chapter":"11","verse":"4","text":"Avo, Petulo kasonga kuwasimulila vinhu vose lumosilumosi."},{"book":"SANG'HANO","chapter":"11","verse":"5","text":"“Nikala mdiwambo da Yopa notambika, mhata kigumbizi nyona nzozi. Nyona kinhu kilingile kamba guo kulu dikalile dihumuluswa hasi kulawa kuulanga digogigwe mng'ambu zake nne na dikala dihumulukila hanhu hanikalile."},{"book":"SANG'HANO","chapter":"11","verse":"6","text":"Nidilola goya mgati yake, nyona wang'onyo wa muisi wali na migulu mine, wang'onyo wa kumuhulo, wang'onyo wotambala, na ndege wa kuulanga."},{"book":"SANG'HANO","chapter":"11","verse":"7","text":"Abaho, nihulika dizwi dinilongela, ‘Petulo, gandamuka uchinje, uje!’"},{"book":"SANG'HANO","chapter":"11","verse":"8","text":"Ila nie nilonga, ‘Bule, Mndewa, nie sinakuja ng'hone ama kinhu chochose kinyolodoke.’"},{"book":"SANG'HANO","chapter":"11","verse":"9","text":"Ila dizwi kulawa kuulanga dinidika mwanza wa ikabili, ‘Sambiukikeme ng'hone ama kinyolodoka kinhu chochose chayakinogeze Mulungu.’"},{"book":"SANG'HANO","chapter":"11","verse":"10","text":"Mbuli ino ilawilila mianza midatu, abaho, vinhu vose vikwenhigwa kabili kubwela kuulanga."},{"book":"SANG'HANO","chapter":"11","verse":"11","text":"Kipigiti kikija wanhu wadatu, wakalile watumigwe kumwangu kulawa Kaisalia, wema kuna ing'anda inikalile nikala."},{"book":"SANG'HANO","chapter":"11","verse":"12","text":"Loho wa Mulungu kanilongela nichole na hewo sambinisinhe. Wandugu wano sita vivija wachola hamoja na nie, twingila muna ing'anda ya ija imunhu yatulagize."},{"book":"SANG'HANO","chapter":"11","verse":"13","text":"Katulongela vija viyamonile msenga wa Mulungu wa kuulanga yemile mng'anda yake na kulonga, ‘Mtume munhu yachole Yopa yamgale hano Simoni yokemigwa Petulo,"},{"book":"SANG'HANO","chapter":"11","verse":"14","text":"kokugwelela usenga, na kubitila usenga hiwo, gweye hamoja na wanhu wa ng'anda yako yose wokomboligwa.’"},{"book":"SANG'HANO","chapter":"11","verse":"15","text":"Na vunisongile kulonga, Loho wa Mulungu kawahumulukila na kukala uchana yao kamba viyatuhumulukile uchana yetu tweye haichanduso."},{"book":"SANG'HANO","chapter":"11","verse":"16","text":"Avo ng'humbuka gaja gayalongile Mndewa kamba, ‘Yohana kakala yobatiza na mazi, ila mweye mobatizigwa na Loho wa Mulungu.’"},{"book":"SANG'HANO","chapter":"11","verse":"17","text":"Avo kamba Mulungu kaweng'ha nhunza iija iyatugwelele tweye kipigiti vitumtogole Mndewa Yesu Kilisto, nie iyo munhu waki hata nim'bamilile Mulungu?”"},{"book":"SANG'HANO","chapter":"11","verse":"18","text":"Viwahulike gano, wanyamala wamuyenzi Mulungu wolonga, “Avo Mulungu kawagwelela hata Wamhazi bazi da kuleka vilozo digala ugima.”"},{"book":"SANG'HANO","chapter":"11","verse":"19","text":"Avo waja wakalile wapwililike kipigiti cha mgayo ulawilile kipigiti chayakomigwe Stefano wachola isi za kutali za Foinike, Sipulo, na Antiokia woupeta Usenga mwa Wayahudi weiyeka."},{"book":"SANG'HANO","chapter":"11","verse":"20","text":"Ila mmwanza wao wakala wanhu wayagwe kulawa Sipulo na Kilene wachola kudiwambo da Antiokia na kusonga kulongelela na Wagiliki, wowapetela Usenga Unogile wa Mndewa Yesu."},{"book":"SANG'HANO","chapter":"11","verse":"21","text":"Mkono wa Mndewa ukala hamoja na hewo, na wanhu bwando watogola na kugalukila kuyali Mndewa."},{"book":"SANG'HANO","chapter":"11","verse":"22","text":"Mbuli zino zihulikwa na wanhu wamtogole Kilisto wakalile Yelusalemu, avo wamtuma Banaba yachole kudiwambo da Antiokia."},{"book":"SANG'HANO","chapter":"11","verse":"23","text":"Viyavikile na kona vija Mulungu viyawamoteze wanhu, kadeng'ha na kuwagong'ondeza wose wagendelele kukala muikweli ya Mndewa na mioyo yao yose,"},{"book":"SANG'HANO","chapter":"11","verse":"24","text":"kwavija heyo kakala munhu yali na moyo unogile yamemile Loho wa Mulungu na nhamanila. Na wanhu bwando wamtogola Mndewa."},{"book":"SANG'HANO","chapter":"11","verse":"25","text":"Abaho, Banaba kachola Taliso kumzahila Sauli,"},{"book":"SANG'HANO","chapter":"11","verse":"26","text":"na viyamuwene, kamgala kudiwambo da Antiokia. Avo mmulao wose Banaba na Sauli wakala wokiiting'hanila na wanhu wamtogole Kilisto na kufundiza wanhu bwando ako kudiwambo da Antiokia. Na wanahina baho wasongile kukemigwa Wakilisto haja Antiokia."},{"book":"SANG'HANO","chapter":"11","verse":"27","text":"Muna ikipigiti kino wahokozi kulawa Yelusalemu weza Antiokia."},{"book":"SANG'HANO","chapter":"11","verse":"28","text":"Imwe mmwanza wao yokemigwa Agabo kema na kuhokola kubitila Loho wa Mulungu yolonga kamba nzala mpamanho yogubika ulumwengu wose, na gano galawilila kipigiti Klaudio viyakalile Mndewa."},{"book":"SANG'HANO","chapter":"11","verse":"29","text":"Wanahina waitogolela kulava vinhu kila munhu viyadahile na kuwagwelela wanhu wamtogole Kilisto wakalile wokala Yudea."},{"book":"SANG'HANO","chapter":"11","verse":"30","text":"Wagatenda gano, abaho, wawagwaa Banaba na Sauli wavigale vija viwasangile ha wavyele."}]}