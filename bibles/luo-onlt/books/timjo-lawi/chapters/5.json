{"data":[{"book":"Tim Jo-Lawi","chapter":"5","verse":"1","text":"“ ‘Ngʼato angʼata ma nokwongʼre kata ma notamre mar hulo wach moro mosewinjo kata moseneno, en bende nobed jaketho, kendo nyaka kume mi ochul."},{"book":"Tim Jo-Lawi","chapter":"5","verse":"2","text":"“ ‘Kata ka ngʼato omulo gimoro makwero, bed ni en le mar bungu motho kata gik mamol motho, ka ok ongʼeyo, mi ofwenye achien, to enodok jaketho."},{"book":"Tim Jo-Lawi","chapter":"5","verse":"3","text":"Kata ka orere kuom gimoro makwero moa kuom dhano ka ok ongʼeyo, mi ofwenyo achien, to enodok jaketho."},{"book":"Tim Jo-Lawi","chapter":"5","verse":"4","text":"Ka ngʼato ohedhore ma okwongʼore mar timo gimoro, maber kata marach ka ok ongʼeyo, (e wach moro ma ngʼato thoro hedhore ka kwongʼore) mi bangʼe achien ofwenyo, to enodok jaketho."},{"book":"Tim Jo-Lawi","chapter":"5","verse":"5","text":"Ka ngʼato angʼata en jaketho e achiel kuom wechegi, to nyaka ohul kaka oseketho,"},{"book":"Tim Jo-Lawi","chapter":"5","verse":"6","text":"kendo nyaka okel ni Jehova Nyasaye rombo kata diel madhako kaka misango mar golo richo kuom ketho mosetimo; bangʼe jadolo nopwodhnego kethoneno."},{"book":"Tim Jo-Lawi","chapter":"5","verse":"7","text":"“ ‘To ka ok onyal chiwo nyarombo, to nokel akuche odugla ariyo kata nyithi akuru ariyo ni Jehova Nyasaye kuom richo mosetimono. Kuom mano, akuru achiel notimnego misango mar golo richo, to machielo to notimnego misango miwangʼo pep."},{"book":"Tim Jo-Lawi","chapter":"5","verse":"8","text":"Enokelgi ne jadolo, eka jadolo nokwong ochiw winyo mar misango mar golo richo. Enomak wiye komino ngʼute, to ok nochode chuth,"},{"book":"Tim Jo-Lawi","chapter":"5","verse":"9","text":"kendo nokir remb winyono moko e kor kendo mar misango, to remo modongʼ to mondo ochwer e tiend kendono, nikech en misango mar golo richo."},{"book":"Tim Jo-Lawi","chapter":"5","verse":"10","text":"Jadolo nochiw winyo machielo modongʼ kaka misango miwangʼo pep e yo ma chik dwaro kendo mondo opwodhego kuom richo mosetimo mi nowene."},{"book":"Tim Jo-Lawi","chapter":"5","verse":"11","text":"“ ‘To ka ok onyal yudo kata mana akuche odugla ariyo kata nyithi akuru ariyo, to chunoni nyaka ochiw kilo angʼwen mar mogo mayom kaka misango mar golo richo. Kik oolie mo kata kik oketie ubani, nikech en misango mar golo richo."},{"book":"Tim Jo-Lawi","chapter":"5","verse":"12","text":"Eka enokel mogono ni jadolo eka jadolo nojuke sanja kaka rapar, mi nowangʼe e kendo mar misango ewi misengini miwangʼo gi mach ni Jehova Nyasaye. Mano en misango mar golo richo."},{"book":"Tim Jo-Lawi","chapter":"5","verse":"13","text":"Kamano e kaka jadolo notimne pwodhruok kuom richo mosetimo kendo nowene. Mana kaka chiwo mag cham, chiwo mamoko nobed mag jadolo.’ ”"},{"book":"Tim Jo-Lawi","chapter":"5","verse":"14","text":"Jehova Nyasaye nowacho ne Musa niya,"},{"book":"Tim Jo-Lawi","chapter":"5","verse":"15","text":"“Ka ngʼato oketho mi otimo richo mar oyiem kaluwore gi chike maler mag Jehova Nyasaye, to nyaka okel ne Jehova Nyasaye im maonge songa kendo man-gi nengo kaluwore gi rapim mar shekel mar kama ler mar lemo. En misango michiwo mar pwodhruok e ketho."},{"book":"Tim Jo-Lawi","chapter":"5","verse":"16","text":"Nyaka ochul nengo mar gima ne ok ochiwo kaluwore gi chike maler, kendo bende omedi achiel kuom abich mar nengono kendo ochiwe duto ne jadolo, mabiro kawo imno kendo otimnego misango mar pwodhruok e ketho eka nowene richone."},{"book":"Tim Jo-Lawi","chapter":"5","verse":"17","text":"“Ka ngʼata otimo richo kendo otimo gima okwer e chik moro amora mar Jehova Nyasaye, kata obedo ni ok ongʼeye, to en richo kendo en okwane jaketho."},{"book":"Tim Jo-Lawi","chapter":"5","verse":"18","text":"Nyaka okelne jadolo im man-gi nengo kendo maonge songa kaka misango mipwodhogo ketho. Kamano jadolo nopwodhe kuom ketho mosetimo kokia kendo nowene."},{"book":"Tim Jo-Lawi","chapter":"5","verse":"19","text":"En misango mar pwodhruok e ketho; nikech osetimo marach e nyim Jehova Nyasaye.”"}]}