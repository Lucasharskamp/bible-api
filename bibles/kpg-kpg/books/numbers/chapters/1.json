{"data":[{"book":"Numbers","chapter":"1","verse":"1","text":"Tahi laangi i di lua malama o di lua ngadau i muli di hagatanga digau Israel i Egypt, Dimaadua ga helekai gi Moses i lodo di Hale laa dela e noho iei Mee i lodo di anggowaa Sinai. Mee ga helekai,"},{"book":"Numbers","chapter":"1","verse":"2","text":"“Goe mo Aaron gaa dau nia daangada o nia madahaanau llauehe mo lligi o digau Israel. Hihia nia ingoo o nia daane huogodoo"},{"book":"Numbers","chapter":"1","verse":"3","text":"ala e dagi madalua nadau ngadau be e mada mmaadua, ala e mee di hai digau dauwa."},{"book":"Numbers","chapter":"1","verse":"4","text":"Helekai gi nia dagi dagi dahi mai nia madahaanau gi hagamaamaa goolua.”"},{"book":"Numbers","chapter":"1","verse":"5-16","text":"Aanei nia daane e dagi nadau madawaawa ala gu hilihili e hai di moomee deenei:"},{"book":"Numbers","chapter":"1","verse":"17","text":"Mai nia hagamaamaa o nia daane madangaholu maa lua aanei, Moses mo Aaron"},{"book":"Numbers","chapter":"1","verse":"18","text":"gu haga dagabuli digau Israel huogodoo i di laangi matagidagi o di lua malama, gaa hihi nia ingoo o nia daangada huogodoo o nia madahaanau llauehe mo lligi. Nia ingoo o nia daane huogodoo, dagi madalua nadau ngadau be mada mmaadua, la guu hihi,"},{"book":"Numbers","chapter":"1","verse":"19","text":"gii hai be telekai Dimaadua. Moses guu hihi nia daangada i lodo di anggowaa o Sinai."},{"book":"Numbers","chapter":"1","verse":"20-46","text":"Nia daane e madalua be e mada mmaadua ala e mee di hai digau dauwa la guu hihi nadau ingoo e hagatau gi nadau madahaanau llauehe mo nadau madahaanau lligi, daamada gi di madawaawa Reuben, tama daane madua Jacob. Aanei ono hulu dangada:"},{"book":"Numbers","chapter":"1","verse":"47","text":"Digau Levi digi hihia dalia nia madawaawa ala i golo,"},{"book":"Numbers","chapter":"1","verse":"48","text":"idimaa Dimaadua gu helekai gi Moses,"},{"book":"Numbers","chapter":"1","verse":"49","text":"“Goe ma gaa hihi nia daane ala e mee di hai digau dauwa, hudee heia di madawaawa Levi gii dau dalia digaula."},{"book":"Numbers","chapter":"1","verse":"50","text":"Heia digau Levi gii dagi di Hale laa dela e noho iei Au mo ono goloo hai hegau huogodoo. Digaula e dagidagi di maa, ga hai hegau i lodo di maa, ga haga duu aga nadau hale laa e haganiga di maa."},{"book":"Numbers","chapter":"1","verse":"51","text":"Goodou ma ga haga mmaanege godou hale laa, go digau Levi e dugu dogu Hale laa gi lala, ga haga duu aga labelaa i di gowaa hoou dela e haga duu aga godou hale laa. Tangada ma ga hanimoi gi hoohoo gi di Hale laa le e daaligi gii made."},{"book":"Numbers","chapter":"1","verse":"52","text":"Digau Israel ala i golo e haga duu aga nadau hale laa e daudali nia hai o nadau hagabuulinga dangada, tangada e dahi e dau gi dono buini i lala nadau hagallebe."},{"book":"Numbers","chapter":"1","verse":"53","text":"Ge digau Levi e haga duu nadau hale laa e haganiga di Hale laa deelaa, e madamada humalia ai, gi dee hana tangada gi hoohoo gi di Hale laa ga hagawelewele iei Au gi digau Israel huogodoo.”"},{"book":"Numbers","chapter":"1","verse":"54","text":"Malaa, digau Israel guu hai nia mee huogodoo Dimaadua ne helekai ai gi Moses."}]}