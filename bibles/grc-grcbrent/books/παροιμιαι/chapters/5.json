{"data":[{"book":"ΠΑΡΟΙΜΙΑΙ","chapter":"5","verse":"1","text":"Υἱὲ, ἐμῇ σοφίᾳ πρόσεχε, ἐμοῖς δὲ λόγοις παράβαλλε σὸν οὖς,"},{"book":"ΠΑΡΟΙΜΙΑΙ","chapter":"5","verse":"2","text":"ἵνα φυλάξῃς ἔννοιαν ἀγαθήν· αἴσθησις δὲ ἐμῶν χειλέων ἐντέλλεταί σοι·"},{"book":"ΠΑΡΟΙΜΙΑΙ","chapter":"5","verse":"3","text":"Μὴ πρόσεχε φαύλῃ γυναικί. Μέλι γὰρ ἀποστάζει ἀπὸ χειλέων γυναικὸς πόρνης, ἣ πρὸς καιρὸν λιπαίνει σὸν φάρυγγα,"},{"book":"ΠΑΡΟΙΜΙΑΙ","chapter":"5","verse":"4","text":"ὕστερον μέντοι πικρότερον χολῆς εὑρήσεις, καὶ ἠκονημένον μᾶλλον μαχαίρας διστόμου."},{"book":"ΠΑΡΟΙΜΙΑΙ","chapter":"5","verse":"5","text":"Τῆς γὰρ ἀφροσύνης οἱ πόδες κατάγουσι τοὺς χρωμένους αὐτῇ μετὰ θανάτου εἰς τὸν ᾅδην, τὰ δὲ ἴχνη αὐτῆς οὐκ ἐρείδεται."},{"book":"ΠΑΡΟΙΜΙΑΙ","chapter":"5","verse":"6","text":"Ὁδοὺς γὰρ ζωῆς οὐκ ἐπέρχεται, σφαλεραὶ δὲ αἱ τροχιαὶ αὐτῆς, καὶ οὐκ εὔγνωστοι."},{"book":"ΠΑΡΟΙΜΙΑΙ","chapter":"5","verse":"7","text":"Νῦν οὖν υἱὲ ἄκουέ μου, καὶ μὴ ἀκύρους ποιήσεις ἐμοὺς λόγους."},{"book":"ΠΑΡΟΙΜΙΑΙ","chapter":"5","verse":"8","text":"Μακρὰν ποίησον ἀπʼ αὐτῆς σὴν ὁδόν· μὴ ἐγγίσῃς πρὸς θύραις οἴκων αὐτῆς,"},{"book":"ΠΑΡΟΙΜΙΑΙ","chapter":"5","verse":"9","text":"ἵνα μὴ πρόῃ ἄλλοις ζωήν σου, καὶ σὸν βίον ἀνελεήμοσιν·"},{"book":"ΠΑΡΟΙΜΙΑΙ","chapter":"5","verse":"10","text":"Ἵνα μὴ πλησθῶσιν ἀλλότριοι σῆς ἰσχύος, οἱ δὲ σοὶ πόνοι εἰς οἴκους ἀλλοτρίων ἔλθεσι·"},{"book":"ΠΑΡΟΙΜΙΑΙ","chapter":"5","verse":"11","text":"Καὶ μεταμεληθήσῃ ἐπʼ ἐσχάτων, ἡνίκα ἂν κατατριβῶσι σάρκες σώματός σου,"},{"book":"ΠΑΡΟΙΜΙΑΙ","chapter":"5","verse":"12","text":"καὶ ἐρεῖς, πῶς ἐμίσησα παιδείαν, καὶ ἐλέγχους ἐξέκλινεν ἡ καρδία μου;"},{"book":"ΠΑΡΟΙΜΙΑΙ","chapter":"5","verse":"13","text":"Οὐκ ἤκουον φωνὴν παιδεύοντός με καὶ διδάσκοντός με, οὐδὲ παρέβαλλον τὸ οὖς μου."},{"book":"ΠΑΡΟΙΜΙΑΙ","chapter":"5","verse":"14","text":"Παρʼ ὀλίγον ἐγενόμην ἐν παντὶ κακῷ, ἐν μέσῳ ἐκκλησίας καὶ συναγωγῆς."},{"book":"ΠΑΡΟΙΜΙΑΙ","chapter":"5","verse":"15","text":"Πίνε ὕδατα ἀπὸ σῶν ἀγγείων, καὶ ἀπὸ σῶν φρεάτων πηγῆς."},{"book":"ΠΑΡΟΙΜΙΑΙ","chapter":"5","verse":"16","text":"Μὴ ὑπερεκχείσθω σοι ὕδατα ἐκ τῆς σῆς πηγῆς, εἰς δὲ σὰς πλατείας διαπορευέσθω τὰ σὰ ὕδατα."},{"book":"ΠΑΡΟΙΜΙΑΙ","chapter":"5","verse":"17","text":"Ἔστω σοι μόνῳ ὑπάρχοντα, καὶ μηδεὶς ἀλλότριος μετασχέτω σοι."},{"book":"ΠΑΡΟΙΜΙΑΙ","chapter":"5","verse":"18","text":"Ἡ πηγή σου τοῦ ὕδατος ἔστω σοι ἰδία, καὶ συνευφραίνου μετὰ γυναικὸς τῆς ἐκ νεότητός σου."},{"book":"ΠΑΡΟΙΜΙΑΙ","chapter":"5","verse":"19","text":"Ἔλαφος φιλίας καὶ πῶλος σῶν χαρίτων ὁμιλείτω σοι, ἡ δὲ ἰδία ἡγείσθω σου καὶ συνέστω σοι ἐν παντὶ καιρῷ· ἐν γὰρ τῇ ταύτης φιλίᾳ συμπεριφερόμενος, πολλοστὸς ἔσῃ."},{"book":"ΠΑΡΟΙΜΙΑΙ","chapter":"5","verse":"20","text":"Μὴ πολὺς ἴσθι πρὸς ἀλλοτρίαν, μηδὲ συνέχου ἀγκάλαις τῆς μὴ ἰδίας."},{"book":"ΠΑΡΟΙΜΙΑΙ","chapter":"5","verse":"21","text":"Ἐνώπιον γάρ εἰσι τῶν τοῦ Θεοῦ ὀφθαλμῶν ὁδοὶ ἀνδρὸς, εἰς δὲ πάσας τὰς τροχιὰς αὐτοῦ σκοπεύει."},{"book":"ΠΑΡΟΙΜΙΑΙ","chapter":"5","verse":"22","text":"Παρανομίαι ἄνδρα ἀγρεύουσι, σειραῖς δὲ τῶν ἑαυτοῦ ἁμαρτιῶν ἕκαστος σφίγγεται."},{"book":"ΠΑΡΟΙΜΙΑΙ","chapter":"5","verse":"23","text":"Οὗτος τελευτᾷ μετὰ ἀπαιδεύτων, ἐκ δὲ πλήθους τῆς ἑαυτοῦ βιότητος ἐξεῤῥίφη, καὶ ἀπώλετο διʼ ἀφροσύνην."}]}