{"data":[{"book":"Imisebenzi","chapter":"24","verse":"1","text":"Ngemva kwensuku ezinhlanu umphristi omkhulu u-Ananiya wehlela eKhesariya labadala abathile kanye lomeli owayethiwa nguThethula, bafika beneka ukumangalela kwabo uPhawuli kumbusi."},{"book":"Imisebenzi","chapter":"24","verse":"2","text":"UPhawuli esebiziwe, uThethula walethula icala kuFelikhe wathi: “Mhlekazi! Ngaphansi kombuso wakho sesikholise isikhathi sokuthula eside, ikanti lombono wakho usulethe intuthuko kulesisizwe."},{"book":"Imisebenzi","chapter":"24","verse":"3","text":"Yonke indawo, ngazozonke izindlela, mhlekazi omuhle Felikhe, siyakwamukela konke lokhu ngokubonga okukhulu."},{"book":"Imisebenzi","chapter":"24","verse":"4","text":"Kodwa ukuthi ngingakuchitheli isikhathi, ngiyakucela ukuthi uke usizwe kancinyane esikutshoyo."},{"book":"Imisebenzi","chapter":"24","verse":"5","text":"Indoda le siyifumane ukuthi iluhlupho, ivusa isiphithiphithi phakathi kwamaJuda kuwo wonke umhlaba. Ingumholi wequla lamaNazarini"},{"book":"Imisebenzi","chapter":"24","verse":"6","text":"futhi yazama njalo ukungcolisa ithempeli; yikho sayibamba. Sasifuna ukumahlulela ngokomlayo wethu. ["},{"book":"Imisebenzi","chapter":"24","verse":"7","text":"Kodwa umlawuli uLisiya weza wazamthatha ngodlakela ezandleni zethu, wathi obamangalelayo kabeze phambi kwakhe].24.7 Livesi ayikho kwamanye amaBhayibhili esiLungu."},{"book":"Imisebenzi","chapter":"24","verse":"8","text":"Ngokumhlola wena ngokwakho uzalibona iqiniso ngazozonke lezizinto esimangalela ngazo.”"},{"book":"Imisebenzi","chapter":"24","verse":"9","text":"AmaJuda lawo ayingenela indaba eqinisa ukuthi lezizinto zaziliqiniso."},{"book":"Imisebenzi","chapter":"24","verse":"10","text":"Kwathi umbusi esemphile ithuba lokuthi akhulume uPhawuli waphendula wathi: “Ngiyazi ukuthi usube ngumahluli walesisizwe okweminyaka eminengi; ngakho ngizivikela ngesibindi langentokozo."},{"book":"Imisebenzi","chapter":"24","verse":"11","text":"Ungalithola iqiniso lokuthi kakudluli insuku ezilitshumi lambili ngiyile eJerusalema ukuyakhonza."},{"book":"Imisebenzi","chapter":"24","verse":"12","text":"Abangimangalelayo kabazange bangifumane ngiphikisana lomuntu ethempelini, loba ngitshotshozela amaxuku emasinagogweni kumbe ngaphi edolobheni."},{"book":"Imisebenzi","chapter":"24","verse":"13","text":"Bangezake balethe ubufakazi kuwe balezizinto abangimangalela ngazo."},{"book":"Imisebenzi","chapter":"24","verse":"14","text":"Kodwa ngiyavuma ukuthi ngikhonza uNkulunkulu wabokhokho bethu, njengomlandeli weNdlela abayibiza ngokuthi ngumvukela. Ngiyakukholwa konke okuvumelana loMlayo lokubhaliweyo kubaphrofethi,"},{"book":"Imisebenzi","chapter":"24","verse":"15","text":"njalo ngilethemba elifana lelamadoda la kuNkulunkulu, ukuthi kuzakuba lokuvuka kwabafileyo, abalungileyo lababi."},{"book":"Imisebenzi","chapter":"24","verse":"16","text":"Ngakho ngiyazama kokuphela ukuba isazela sami sihlale sihlanzekile phambi kukaNkulunkulu laphambi kwabantu."},{"book":"Imisebenzi","chapter":"24","verse":"17","text":"Ngemva kweminyaka eminengi ngingekho, ngeza eJerusalema ukuletha izipho zabaswelayo ebantwini bakithi lokwethula iminikelo."},{"book":"Imisebenzi","chapter":"24","verse":"18","text":"Ngangihlanzekile ngokomkhuba baze bangifumane ethempelini ngisenza lokhu. Kwakungelaxuku labantu elalilami, kumbe ukuthi ngangiphazamisa ngokuthile."},{"book":"Imisebenzi","chapter":"24","verse":"19","text":"Kodwa kukhona amaJuda athile avela esifundeni sase-Ezhiya, okufanele ukuthi ngabe akhona lapha phambi kwakho, angethese icala nxa kukhona akusolayo ngami."},{"book":"Imisebenzi","chapter":"24","verse":"20","text":"Kumbe wonala akhona kawachaze ukuthi licala bani alifumanayo kimi mhlazana ngimi eSanihedrini,"},{"book":"Imisebenzi","chapter":"24","verse":"21","text":"ngaphandle kwalokhu kodwa engakumemezayo ngimi phambi kwawo ukuthi: ‘Kungenxa yokuvuka kwabafileyo okwenza ngithonisiswe phambi kwenu lamuhla.’ ”"},{"book":"Imisebenzi","chapter":"24","verse":"22","text":"Ngakho uFelikhe, owayesazi kakhulu ngeNdlela walimisa icala. Wathi, “Kuzakuthi nxa uLisiya umlawuli angafika ngizaliquma icala lenu.”"},{"book":"Imisebenzi","chapter":"24","verse":"23","text":"Walaya umphathi wekhulu ukuthi agcine uPhawuli elindiwe kodwa amvumele ukukhululeka okuthile kanye labangane bakhe ukuthi bamuphe lokho akuswelayo."},{"book":"Imisebenzi","chapter":"24","verse":"24","text":"Ngemva kwensuku ezinengi uFelikhe wafika lomkakhe uDrusila owaye ngumJudakazi. Wathi kakubizwe uPhawuli, wamlalela echaza ngokukholwa kuJesu Khristu."},{"book":"Imisebenzi","chapter":"24","verse":"25","text":"UPhawuli wathi esebalisa ngokulunga, langokuzithiba langokwahlulelwa okuzayo uFelikhe wesaba wathi, “Sekwanele okwamanje! Usungahamba. Kungaze kulunge njalo ngizakubiza.”"},{"book":"Imisebenzi","chapter":"24","verse":"26","text":"Yena wayecabanga ukuthi uPhawuli uzamupha imali yokumfumbathisa, yikho wayembiza futhifuthi ekhuluma laye."},{"book":"Imisebenzi","chapter":"24","verse":"27","text":"Isidlule iminyaka emibili, uFelikhe walandelwa esikhundleni nguPhokhiyu Festasi, kodwa ngoba uFelikhe wayefuna ukuthabisa amaJuda, watshiya uPhawuli elokhu esentolongweni."}]}