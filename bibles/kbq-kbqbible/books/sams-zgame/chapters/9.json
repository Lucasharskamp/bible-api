{"data":[{"book":"Sams-Zgame","chapter":"9","verse":"1","text":"Ra Anumzamofona mika nagu'areti hu'na susu hunente'na agi'a erisga nehu'na, hentofa zama tro'ma hu'nea zamofo agenkea eri ama hugahue."},{"book":"Sams-Zgame","chapter":"9","verse":"2","text":"Marerirfa Anumzamoka, muse nehu'na zagame hu'na kagia erisga hugahue."},{"book":"Sams-Zgame","chapter":"9","verse":"3","text":"Hagi ha' vahe'nimo'zama rukrahe'ma hanu'za, kagri kavuga traka hu'za frigahaze."},{"book":"Sams-Zgame","chapter":"9","verse":"4","text":"Na'ankure kagra kema refko hu trate mani'nenka fatgo hunka keaga refko nehunka, nagrira fatgo hunka refko hunenantane."},{"book":"Sams-Zgame","chapter":"9","verse":"5","text":"Krimpama ahenezmantenka ama mopafi vahera kea nezmasunka, kefo avu'ava'ma nehaza vahera zamahe frinkeno zamagimo'a fanene nehie."},{"book":"Sams-Zgame","chapter":"9","verse":"6","text":"Ha' vahera zamazeri haviza hunka nevunka, rankumazmia tra'zama tasgi hutreankna hunka vatitrankeno vahe'mo'za mago'enena zamagesa antahi nozmize."},{"book":"Sams-Zgame","chapter":"9","verse":"7","text":"Hianagi Ra Anumzama kini tra'are'ma manivava huno nevia Anumzamo'a, fatgo huno keagama refko hanigura retro nehie."},{"book":"Sams-Zgame","chapter":"9","verse":"8","text":"Fatgo avu'ava huno ama mopafi vahera refko hunezmanteno, fatgo huno vahetmina kegava huzmantegahie."},{"book":"Sams-Zgame","chapter":"9","verse":"9","text":"Hagi Ra Anumzamo'a zamazeri havizama nehaza zamunte omne vahe'mokizmi fraki havegazmi mani'neanki'za hazenke knafina anampinka ome frakiza manigahaze."},{"book":"Sams-Zgame","chapter":"9","verse":"10","text":"Kagri kagima antahi'naza vahe'mo'za kagrite zamentinti nehazanki, kagrama zamaza huogu'ma kantahima negaza vahera, Ra Anumzamoka kamefira hunozamine."},{"book":"Sams-Zgame","chapter":"9","verse":"11","text":"Ra Anumzamo'a Saioni kumatera (Jerusalemi) kini tra'are manisga huno mani'neanki, zagame hunka agi'a erisga nehunka, maka zama hu'nea zamofo agenkea maka ama mopafi vahetmina zamasamio."},{"book":"Sams-Zgame","chapter":"9","verse":"12","text":"Na'ankure vahe'ma zamahe frizare'ma, nona huno nezamahea Anumzamo'a knafima maniza vahera antahi nezmiankino, hazenke'ma zamiza vahe'mo'zama krafagema hanazana, ana krafage zamia antahi amnea osugahie."},{"book":"Sams-Zgame","chapter":"9","verse":"13","text":"Ra Anumzamoka kasunku hunanto, zamavaresrama hunenantaza vahe'mo'za nazeri haviza nehazagenka, kasunku hunantenka, fri kahanteti'ma navresgama hu'nana Anumza mani'nane."},{"book":"Sams-Zgame","chapter":"9","verse":"14","text":"Saioni (Jerusalemi) mofa'nemofo kuma kafantera zagamera hu'na nagu'ma vazi'nana zankura musena hugahue."},{"book":"Sams-Zgame","chapter":"9","verse":"15","text":"Ama mopafi vahe'mo'za zamagrama kafinte'naza kerifi neramisageno, zamagrama eri aka'ma hunte'naza kukompi ufregahaze."},{"book":"Sams-Zgame","chapter":"9","verse":"16","text":"Ra Anumzamo'a fatgoma huno keagama refkoma huno, agra'a avu'avara eriama nehigeno, kefo avu'ava'ma nehaza vahe'mo'za zamagrama haza kefo zamavu'zmavazamo rukrahe huno zamazeri havizana nehie."},{"book":"Sams-Zgame","chapter":"9","verse":"17","text":"Hagi ama mopafima kefo avu'ava'ma nehaza vahe'mo'za, ete rukrahe hu'za fri vahe kumapi vanageno, Anumzamofoma zamagema akaninentaza vahe'mo'zanena ana zanke hugahaze."},{"book":"Sams-Zgame","chapter":"9","verse":"18","text":"Hianagi keonke zanku'ma upa'ma nehaza vahera, Ra Anumzamo'a agera akaniozmante'na, zamunte omne vahe'mo'zama amuhama nehaza zamo'a, fananea osugahie."},{"book":"Sams-Zgame","chapter":"9","verse":"19","text":"Ra Anumzamoka otio! Atregeno vahe'mo'a hara azerino agate'orena, atregeno ama mopafi vahe'mo'za keagare kavuga eotiho."},{"book":"Sams-Zgame","chapter":"9","verse":"20","text":"Ra Anumzamoka zamazeri koro huo! Zamatrege'za ama mopafi vahe'mo'za amne vahetafa mani'none hu'za antahiho."}]}