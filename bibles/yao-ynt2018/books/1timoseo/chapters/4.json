{"data":[{"book":"1 Timoseo","chapter":"4","verse":"1","text":"Mbumu jwa Akunnungu akusala pangasisa kuti moŵa ga mbesi ŵandu ŵane chaleche chikulupi chao ni kusipilikachisya mbumu syasikulambusya ni majiganyo ga masoka."},{"book":"1 Timoseo","chapter":"4","verse":"2","text":"Majiganyo ganti yele gakujenechekwa ni ŵandu ŵa unami, ŵaati mitima jakukumbuchila kupanganya yambone jiwile mpela ila jijochekwe ni chisyano cha mooto."},{"book":"1 Timoseo","chapter":"4","verse":"3","text":"Ŵele ŵandu wo akwiganyanga kuti ili sambi kulombela ni sooni kulya yakulya impepe. Nambo Akunnungu ŵaigumbile yele yakulya lyo kuti, ŵandu ŵakwakulupilila ŵele ni kuumanyilila usyene alyanje kwa kwatogolela Akunnungu."},{"book":"1 Timoseo","chapter":"4","verse":"4","text":"Pakuŵa chili chose chachipanganyikwe ni Akunnungu chili chambone ni nganichipagwa chakukanilwa, nambo ipochelwe kwa kwatogolela Akunnungu."},{"book":"1 Timoseo","chapter":"4","verse":"5","text":"Pakuŵa kwa litala lya Liloŵe lya Akunnungu ni kwa kupopelela, kukuchitenda chindu cho chikundikwe ni Akunnungu."},{"book":"1 Timoseo","chapter":"4","verse":"6","text":"Iŵaga chimwasalile achalongo achinjetu wose malajisyo ga, chimme jwakutumichila jwambone jwa Kilisito Yesu, chinkule mu chikulupi kwa maloŵe ga chikulupi ni majiganyo ga usyene gankugakuya."},{"book":"1 Timoseo","chapter":"4","verse":"7","text":"Nambo nnekangane ni ngano syakalakala sya unami syanganisiŵa sya Akunnungu ni syangalumbana. Nchalile nkole mbili ja kwanonyelesya Akunnungu."},{"book":"1 Timoseo","chapter":"4","verse":"8","text":"Pakuŵa kulijongola kukuchikamusya chiilu nambo kupanganya aila yakuisaka Akunnungu kwana ukamuchisyo mu indu yose, pakuŵa ikutulanjila umi mu utame wa sambano ni waukwika wo."},{"book":"1 Timoseo","chapter":"4","verse":"9","text":"Ali liloŵe li lili lyakukulupilichika, sooni lyalikuŵajilwa kukundikwa ni kukulupilichika."},{"book":"1 Timoseo","chapter":"4","verse":"10","text":"Uwe tukusauka ni kupanganya masengo kwa kuchalila pakuŵa tukwete chilolelo chetu kwa Akunnungu ŵaali ŵajumi, ni ŵaali Nkulupusyo jwa ŵandu wose nnopennope jwa ŵele ŵakukulupilila."},{"book":"1 Timoseo","chapter":"4","verse":"11","text":"Gele ni maloŵe gagakuŵajilwa kugalajisya ni kugajiganya."},{"book":"1 Timoseo","chapter":"4","verse":"12","text":"Nkajitichisya kuti mundu jwalijose anyosye pakuŵa ndi jwanchanda, nambo mme chisyasyo cha ŵandu ŵakukulupilila, mu uŵechete wenu ni mu lwendo lwenu ni mu unonyelo wenu ni mu chikulupi chenu ni mu utame waukwanonyelesya Akunnungu."},{"book":"1 Timoseo","chapter":"4","verse":"13","text":"Moŵa gose nlimbile kwaŵalanjila ŵandu Malembelo ga Akunnungu pangalisisa, ni kulalichila Ngani Jambone ni kwiganya mpaka patiiche."},{"book":"1 Timoseo","chapter":"4","verse":"14","text":"Nkaleka kuupanganyichisya masengo ntuuka kutyochela kwa Mbumu jwa Akunnungu umpochele kwa litala lya utenga wa ŵakulondola ŵa Akunnungu ni apala nkungulu wa achachekulu paŵansajichile makono."},{"book":"1 Timoseo","chapter":"4","verse":"15","text":"Nganichisye nkati gelego ni kulityosya mwasyene nkupanganya indu yose."},{"book":"1 Timoseo","chapter":"4","verse":"16","text":"Nlilolechesye inkuti pakutama ni inkuti pakwiganya. Njendelechele kutenda yeleyo kuti nkombole kulikulupusya mwasyene ni ŵelewo ŵakumpilikana wo."}]}