{"data":[{"book":"Luka","chapter":"7","verse":"1","text":"Yesu peamali kujova ago kwa vandu akahamba ku Kapelanaumu."},{"book":"Luka","chapter":"7","verse":"2","text":"Kwenuko kwavili na mkulu mmonga wa vandu va ngondo va ku Loma, mwenuyo avi na mtumisi, mweamyidikili neju mwealwala mulung'olelu.Mkulu wa ngondo"},{"book":"Luka","chapter":"7","verse":"3","text":"Mkulu yula wa Loma peayuwini mambu ga Yesu, akavatuma vagogo vangi va Vayawudi vakamuyupayi abwela kumulamisa mtumisi waki."},{"book":"Luka","chapter":"7","verse":"4","text":"Pevahikili kwa Yesu, vakamjovela, “pepayi bambu, mundu mwenuyu, yitakiwa atangatiwayi."},{"book":"Luka","chapter":"7","verse":"5","text":"Ndava mwenuyu akuvagana vandu vitu, kangi ndi mweatijengili nyumba ya kukonganekela Vayawudi.”"},{"book":"Luka","chapter":"7","verse":"6","text":"Ndi Yesu akahamba nawu. Pavahegalili pa nyumba ya mkulu yula, ndi mkulu akavatuma vankozi vaki vakamjovelayi Yesu, “Bambu, kotoka kujing'aha. Muni nene nakujiwona ngati nabwina hati veve kuyingila mumyumba yangu,"},{"book":"Luka","chapter":"7","verse":"7","text":"Kangi, nikajiweni nabwina lepi, nene kubwela kwa veve. Nambu jovayi ngalilovi na mtumisi wangu yati ilama."},{"book":"Luka","chapter":"7","verse":"8","text":"Ndava muni nene mewa, mundu mwenivikiwi pahi ya uhotola wa vakulu vangu nivi na manjolinjoli, nikamjovelayi mmonga, ‘Hambayi!’ Ihamba, nikamjovela yungi, ‘Bwelayi!’ Na mwene ibwela, Nikamjovelayi na mvanda wangu, ‘Kita naha!’ Namwene ikita.”"},{"book":"Luka","chapter":"7","verse":"9","text":"Yesu akakangasa paayuwini genago, akaung'anamukila msambi wa vandu wewamlandali, akavajovela, “Niloli lepi sadika yivaha ngati iyi hati pagati ya vandu va Isilaeli!”"},{"book":"Luka","chapter":"7","verse":"10","text":"Ndi vandu vala pavawuyili kunyumba vakamkolela mtumisi yula alamili."},{"book":"Luka","chapter":"7","verse":"11","text":"Chilau yaki, Yesu akahamba kumuji umonga weukemelewa Naini, na vawuliwa vaki pamonga na msambi wa vandu ukalongosana nayu."},{"book":"Luka","chapter":"7","verse":"12","text":"Ndi pavahegalili papipi na mlyangu mkulu wa muji, vakakonganeka na vandu vavagegili mtuhi wa msongolo mmonga, mwana yuyoyo ndu wa lipwela. Vandu vamahele va pamuji wenuwo vavi pamonga na mau mwenuyo."},{"book":"Luka","chapter":"7","verse":"13","text":"Bambu Yesu paamuweni mau yula, akamhengela lipyana akamjovela, “Kotoka kuvemba.”"},{"book":"Luka","chapter":"7","verse":"14","text":"Kangi Yesu akahamba na kupamisa lusongwani chavagegili mtuhi na vavagegili vala vakayima. Akajova, “Wamsongolo veve! Nijova yimuka!”"},{"book":"Luka","chapter":"7","verse":"15","text":"Mweafwi yula akayima akatumbula kulongela. Yesu akampela mau yula mwana waki."},{"book":"Luka","chapter":"7","verse":"16","text":"Ndi vandu voha vakavya na wogohi, vakatumbula kumulumbalila Chapanga. Vakajova, “Mlota mkulu wa Chapanga atihumali pagati yitu, Chapanga abwelili kuvatangila vandu vaki.”"},{"book":"Luka","chapter":"7","verse":"17","text":"Mambu genago gakadandasika pamulima woha wa Yudea na milima yoha yeyavi papipi."},{"book":"Luka","chapter":"7","verse":"18","text":"Vawuliwa vaki Yohani pevamjovili mambu goha. Ndi akavakemela vawuliwa vavili,"},{"book":"Luka","chapter":"7","verse":"19","text":"akavatuma kwa Bambu vakamkotayi, “Veve ndi msangula mweibwela, amala timulindila yungi?”"},{"book":"Luka","chapter":"7","verse":"20","text":"Pavahikili kwa Yesu, vakamjovela, “Yohani Mbatizaji atitumili tikukotayi, ngati veve ndi msangula mweibwela, amala timlindila yungi.”"},{"book":"Luka","chapter":"7","verse":"21","text":"Lukumbi lwenulo vamkoli Yesu avalamisayi vandu vamahele vevavi na matamu na vana mizuka yihakau akayiwusa, na vangalola vamahele akavakita kulola."},{"book":"Luka","chapter":"7","verse":"22","text":"Ndi akavajovela muhamba mukamjovela Yohani goha gemugaweni na kuyuwana. Vangalola vilola, vangagenda vigenda, vanamabudi vinyambiswa, vangayuwa viyuwana, vavafwili vihyukiswa, na vangangu vikokosewa Lilovi la Bwina."},{"book":"Luka","chapter":"7","verse":"23","text":"Ahekayi mundu yula mweangayoma ndava ya nene!"},{"book":"Luka","chapter":"7","verse":"24","text":"Vajumbi va Yohani vala pavawukili, ndi Yesu akatumbula kuukota msambi wa vandu gakumuvala Yohani, “Pamwahambili kulugangatu kumlola Yohani, mwaganili kulola kiki? Wu, mwaholalili kumlola mundu mweavi ngati lidete lelinyuguswa na mpungu?"},{"book":"Luka","chapter":"7","verse":"25","text":"Hinu, mwahambili kulola kiki? Mundu mwaawali nyula za nyililili? Vandu veviwala chakujinyambisa na kutama wumi wabwina, venavo vavi munyumba za vankosi."},{"book":"Luka","chapter":"7","verse":"26","text":"Munijovela chemukahambili kulola? Mlota wa Chapanga? Ena, chakaka kangi neju ya Mlota wa Chapanga."},{"book":"Luka","chapter":"7","verse":"27","text":"Yohani mwenuyu ndi malovi gayandikiwi mu Mayandiku kumvala mwene, ‘Lola nene nikumtuma mjumbi wangu akulongolela, ndava ya kukukwalila njila yaku.’"},{"book":"Luka","chapter":"7","verse":"28","text":"Yesu akamalakisila kujova,” “Kawaka mundu, mweavelikiwi na mdala mkulu kuliku Yohani Mbatizaji. Nambu mweavi mdebe muunkosi wa Chapanga, mwenuyo ndi mkulu kuliku mwene.”"},{"book":"Luka","chapter":"7","verse":"29","text":"Vandu voha pamonga na vatola kodi vevabatiziwi na Yohani, pevayuwini genago, vakayidakila Chapanga ndi mchakaka."},{"book":"Luka","chapter":"7","verse":"30","text":"Nambu Vafalisayu na vawula va Malagizu vala vevabatiziwi lepi na Yohani, ndi vabeli mpangu wa Chapanga ndava ya mambu gavi."},{"book":"Luka","chapter":"7","verse":"31","text":"Yesu akavajovela, “Chiveleku cha vandu ava kwali nivawanangisa na kyani? Vene vandu ava valingini na kiki?"},{"book":"Luka","chapter":"7","verse":"32","text":"Vavi ngati vana vevatamii pandu pakugulisila vindu vikemelana, chikundi chimonga na chiyaki, ‘Tivabetili chitolilo nambu nyenye mwanga kina! Tivayimbili nyimbu za malilu nambu muvembi lepi!’"},{"book":"Luka","chapter":"7","verse":"33","text":"Yohani peabweli, ajihinisi chakulya wala kunywa divayi, mkamjova ‘Mwenuyu anamzuka!’"},{"book":"Luka","chapter":"7","verse":"34","text":"Mwana wa Mundu abwelili, ilya na kunywa, nyenye mujova, ‘Mumlola muhutulu na chigaligali uyu, nkozi wa vatola kodi na vandu vevakumbudila Chapanga!’"},{"book":"Luka","chapter":"7","verse":"35","text":"Nambu luhala lwa Chapanga lulangisa, yakuvya chakaka kwa voha vevakuluyidakila.”"},{"book":"Luka","chapter":"7","verse":"36","text":"Mfalisayu mmonga amgongolili Yesu kulya panyumba yaki. Akayingila munyumba ya Mfalisayu yula na kutama kulya."},{"book":"Luka","chapter":"7","verse":"37","text":"Ndi pamuji wenuwo avi mdala mmonga wumi waki atamayi kumbudila Chapanga. Akayuwana Yesu avili munyumba ya Mfalisayu uyu, ndi akatola chupa yeyahongoliwi kwa liganga la alabasta yeyavi na mahuta ga kunungalila bwina."},{"book":"Luka","chapter":"7","verse":"38","text":"Akayima papipi na magendelu ga Yesu kuni avembayi, na maholi gaki gamudonyokela Yesu mumagendelu, akahungula magendelu ga Yesu na mayunju gaki, akagabusu magendelu gala na kunyala mahuta genago."},{"book":"Luka","chapter":"7","verse":"39","text":"Mfalisayu mweamugongolili Yesu pealoli genago akaholalela mumtima waki, “Mwe mundu uyu ngaavi chakaka mlota wa Chapanga, ngaammanyi mdala mweampamisi, kuvya mweakumbudila Chapanga!”"},{"book":"Luka","chapter":"7","verse":"40","text":"Yesu akamjovela mfalisayu yula. “Simoni, chivii chindu chenigana kukujovela.”"},{"book":"Luka","chapter":"7","verse":"41","text":"Yesu akajova, “Vandu vavili vamuyahiki mundu mashonga. Mmonga ayayiki mashonga ga luhuna lwa mwaka umonga na miheyi sita na yungi ayaiki mashonga ga luhuna lwa mwehi umonga na majuma gavili."},{"book":"Luka","chapter":"7","verse":"42","text":"Voha vavili vavilepi na mashonga ga kuwuyisa, mundu yula avahulumili voha. Hinu yani mweakumugana neju bambu yula?”"},{"book":"Luka","chapter":"7","verse":"43","text":"Simoni akamyangula, “Chakaka mweahulumiwi mashonga ga mahele yula alamugana neju bambu yula.”"},{"book":"Luka","chapter":"7","verse":"44","text":"Kangi akamng'anamukila mdala yula na akamjovela Simoni, “Umlola mdala uyu? Penikayingili munyumba yaku unipeli lepi manji gakusamba mumagendelu gangu, nambu mdala uyu anitepatisi magendelu gangu na maholi gaki na kuhungula na mayunju gaki."},{"book":"Luka","chapter":"7","verse":"45","text":"Penikayingili unikemili lepi chakunibusu mulitama, nambu mdala uyu kutumbula panakayingila hakotwiki lepi kunijambusa cha kunibusu litama laki mumagendelu gangu."},{"book":"Luka","chapter":"7","verse":"46","text":"Uninyalili lepi mahuta ga zeituni kumutu veve, nambu mdala uyu aninyalili mahuta geginungalila bwina mumagendelu gangu."},{"book":"Luka","chapter":"7","verse":"47","text":"Nikukujovela, alekekisiwi kumbudila Chapanga pamahele ndava muni alangisi uganu uvaha. Nambu mundu mwealekekiswi kumbudila Chapanga padebe ilangisa uganu udebe.”"},{"book":"Luka","chapter":"7","verse":"48","text":"Yesu akamjovela mdala yula, “Ulekekiswi goha geumbudili Chapanga.”"},{"book":"Luka","chapter":"7","verse":"49","text":"Vandu vala vavatamili na Yesu pakulya pala, vakatumbula kukotana, “Mundu uyu ndi yani? Hati ihotola kulekekesa vandu vevakumbudila Chapanga?”"},{"book":"Luka","chapter":"7","verse":"50","text":"Ndi Yesu akamjovela mdala yula, “Kusadika kwaku kukulamisi, uhamba na uteke.”"}]}