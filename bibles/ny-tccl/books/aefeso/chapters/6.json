{"data":[{"book":"Aefeso","chapter":"6","verse":"1","text":"Inu ana, mverani makolo anu mwa Ambuye, pakuti zimenezi ndi zoyenera."},{"book":"Aefeso","chapter":"6","verse":"2","text":"“Lemekeza abambo ndi amayi ako.” Limeneli ndi lamulo loyamba lokhala ndi lonjezo."},{"book":"Aefeso","chapter":"6","verse":"3","text":"Ngati ulemekeza abambo ako ndi amayi ako, “zinthu zidzakuyendera bwino ndipo udzasangalala ndi moyo wautali pa dziko lapansi.”"},{"book":"Aefeso","chapter":"6","verse":"4","text":"Abambo musakwiyitse ana anu; mʼmalo mwake, muwalere mʼchiphunzitso ndi mʼchilangizo cha Ambuye."},{"book":"Aefeso","chapter":"6","verse":"5","text":"Inu antchito, mverani mabwana anu mwaulemu ndi mwamantha ndi moona mtima, monga momwe mungamvere Khristu."},{"book":"Aefeso","chapter":"6","verse":"6","text":"Musawamvere pamene akukuonani kuti akukomereni mtima, koma ngati akapolo a Khristu ochita chifuniro cha Mulungu kuchokera mu mtima mwanu."},{"book":"Aefeso","chapter":"6","verse":"7","text":"Tumikirani ndi mtima wonse, ngati kuti mukutumikira Ambuye, osati anthu."},{"book":"Aefeso","chapter":"6","verse":"8","text":"Inu mukudziwa kuti Ambuye adzamupatsa munthu aliyense mphotho chifukwa cha ntchito yake yabwino imene anagwira, kaya munthuyo ndi kapolo kapena mfulu."},{"book":"Aefeso","chapter":"6","verse":"9","text":"Ndipo inu mabwana, muziwachitiranso chimodzimodzi antchito anu. Musamawaopseze, popeza mukudziwa kuti Mbuye wawo ndi wanunso, nonse Mbuye wanu ali kumwamba, ndipo Iyeyo alibe tsankho."},{"book":"Aefeso","chapter":"6","verse":"10","text":"Potsiriza ndikuti, dzilimbitseni mwa Ambuye ndi mwa mphamvu zake zazikulu."},{"book":"Aefeso","chapter":"6","verse":"11","text":"Valani zida zonse za Mulungu kuti muthe kuyima ndi kukana machenjerero a Satana."},{"book":"Aefeso","chapter":"6","verse":"12","text":"Pakuti sitikulimbana ndi thupi ndi magazi, koma tikulimbana ndi maufumu, maulamuliro, mphamvu za dziko la mdima, ndi mphamvu zoyipa kwambiri zauzimu zamlengalenga."},{"book":"Aefeso","chapter":"6","verse":"13","text":"Choncho valani zida zonse za Mulungu, kuti pamene tsiku loyipa kwambiri lifika, mudzathe kuyima chilili, ndipo mutatha kuchita zonse, mudzayimabe mwamphamvu."},{"book":"Aefeso","chapter":"6","verse":"14","text":"Tsono imani mwamphamvu, mutamangira choonadi ngati lamba mʼchiwuno mwanu, mutavala chilungamo ngati chitsulo chotchinjiriza pa chifuwa."},{"book":"Aefeso","chapter":"6","verse":"15","text":"Valani Uthenga Wabwino wamtendere ku mapazi anu ngati nsapato."},{"book":"Aefeso","chapter":"6","verse":"16","text":"Kuwonjezera pa zonsezi, nyamulani chishango cha chikhulupiriro, ndipo ndi chimenechi mudzatha kuzimitsa mivi yonse yoyaka moto ya oyipayo."},{"book":"Aefeso","chapter":"6","verse":"17","text":"Valani chipewa cha chipulumutso ndi kutenga lupanga la mzimu, limene ndi Mawu a Mulungu."},{"book":"Aefeso","chapter":"6","verse":"18","text":"Ndipo mupemphere mwa Mzimu nthawi zonse, mʼmitundu yonse ya mapemphero ndi zopempha. Ndipo pozindikira izi, khalani achangu kupempherera oyera mtima nthawi zonse."},{"book":"Aefeso","chapter":"6","verse":"19","text":"Mundipempherere inenso, kuti nthawi iliyonse pamene nditsekula pakamwa panga, andipatse mawu kuti ndiwulule zinsinsi za Uthenga Wabwino mopanda mantha."},{"book":"Aefeso","chapter":"6","verse":"20","text":"Ndine kazembe wa Uthenga Wabwinowu ngakhale ndili womangidwa mʼndende. Pempherani kuti ndilalikire mopanda mantha, monga ndiyenera."},{"book":"Aefeso","chapter":"6","verse":"21","text":"Tukiko, mʼbale wanga wokondedwa ndi mtumiki wokhulupirika mwa Ambuye, adzakuwuzani zonse kuti inunso mudziwe mmene ndilili ndi zimene ndikuchita."},{"book":"Aefeso","chapter":"6","verse":"22","text":"Ine ndikumutumiza kwa inu, kuti mudziwe za moyo wathu, ndi kuti akulimbikitseni."},{"book":"Aefeso","chapter":"6","verse":"23","text":"Mtendere, chikondi pamodzi ndi chikhulupiriro kuchokera kwa Mulungu Atate ndi Ambuye Yesu Khristu zikhale ndi abale onse."},{"book":"Aefeso","chapter":"6","verse":"24","text":"Chisomo kwa onse amene amakonda Ambuye athu Yesu Khristu ndi chikondi chosatha."}]}