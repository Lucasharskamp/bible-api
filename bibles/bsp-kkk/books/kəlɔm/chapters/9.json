{"data":[{"book":"Kəlɔm","chapter":"9","verse":"1","text":"Nde tɛgbərɛ ta Sinayi, ŋof ŋɔcɔkɔ-cɔkɔ ŋa teren ta mɛrəŋ kəyɛfɛ kəwur ka aka Yisrayel atɔf ŋa Misira, kɔ MARIKI oloku Musa:"},{"book":"Kəlɔm","chapter":"9","verse":"2","text":"«AYisrayel ŋacboc kəsata ka kǝcɛm-cɛmǝs ka Kǝcepǝr ka mɛlɛkɛ medif9.2 Kəsata ka Kǝcepǝr, it'ɔyɔnɛ kəsata nkɛ mɛlɛkɛ mmɛ mɛnadifət awut acɔkɔ-cɔkɔ a Misira, mɛsak awut a Yisrayel mɔ. It'aŋwenɛ kəsata kaŋkɛ «kəsata ka Kəcepər» tataka ntɛ amboncɛ ki mɔ."},{"book":"Kəlɔm","chapter":"9","verse":"3","text":"Nəde nəcboc kəsata kaŋkɔ tataka ta wəco kɔ maŋkəlɛ ta ŋof ŋaŋɛ, kɔ dec dendekalɛ-ɛ, nəboc ki pəmɔ tɔkɔ sariyɛ kɔ mɔyɔ mokur moŋkotərɛnɛ ki mɔ.»"},{"book":"Kəlɔm","chapter":"9","verse":"4","text":"Kɔ Musa oloku ti aYisrayel, ntɛ tɔŋsɔŋɛ ŋaboc kəsata kaŋkɛ mɔ."},{"book":"Kəlɔm","chapter":"9","verse":"5","text":"Kɔ ŋamboc kəsata kaŋkɔ tataka ta wəco kɔ maŋkəlɛ ta ŋof ŋɔcɔkɔ-cɔkɔ dec dɛckalɛ, dəndo tɛgbərɛ ta Sinayi. Kɔ aYisrayel ŋasurɛnɛ kəyɔ tɔkɔ MARIKI ɛnasom Musa mɔ."},{"book":"Kəlɔm","chapter":"9","verse":"6","text":"Kɔ arkun alɔma ŋayi aŋɛ ŋanatɔsɔk teta kəgbuŋɛnɛ kəŋan wəfi mɔ, a ŋafɔtam kəboc kəsata ka Kǝcepǝr dɔsɔk dadɔkɔ. Awa, kɔ ŋaŋkɔ ŋamentərnɛ Musa kɔ Aruna dɔsɔk dadɔkɔ yati,"},{"book":"Kəlɔm","chapter":"9","verse":"7","text":"kɔ ŋayif Musa: «Teta wəfi tɔsɔŋɛ su kətɔsɔk, t'ake tɔ səntɔtamɛ kəkɛrɛ MARIKI yoloŋnɛ dɔsɔk da kəsata dandɛ kɔ awɛnc asu aŋa a Yisrayel-ɛ?»"},{"book":"Kəlɔm","chapter":"9","verse":"8","text":"Kɔ Musa oloku ŋa: «Nəcəmɛ nnɔ, nəkar im ikɔ icəŋkəl moloku mmɛ MARIKI ɔŋkɔsom im tetonu mɔ.»"},{"book":"Kəlɔm","chapter":"9","verse":"9","text":"Kɔ MARIKI oloku Musa:"},{"book":"Kəlɔm","chapter":"9","verse":"10","text":"«Məloku aka Yisrayel: Kɔ wərkun wəlɔma nəna dacɔ dɛtɛmp kɔ dɛtɛmp donu fəp, ɔntɔsɔk teta wəfi kɔ pəyɔnɛ fɛ ti pəkɔ marənt mobol-bolu-ɛ, pəbocɛ MARIKI kəsata ka kǝcɛm-cɛmǝs Kǝcepǝr ka mɛlɛkɛ medif."},{"book":"Kəlɔm","chapter":"9","verse":"11","text":"Ŋade ŋacboc kəsata kaŋkɔ tataka ta wəco kɔ maŋkəlɛ ta ŋof ŋa mɛrəŋ, kɔ dec dendekalɛ-ɛ, ŋasɔmɛ ki cəcom cətɔnɔŋkəl lebin kɔ bɔpər yodokət."},{"book":"Kəlɔm","chapter":"9","verse":"12","text":"Ali paka ta pasak haŋ bətbət, ta paporu sɔ ali kəbɛnt ka poloŋnɛ. Paboc kəsata ka Kǝcepǝr kaŋkɔ pəmɔ tɔkɔ sariyɛ səloku mɔ."},{"book":"Kəlɔm","chapter":"9","verse":"13","text":"Kɔ wərkun ɔsɔk, ta ɔŋkɔ marənt pəfati kəboc kəsata ka kǝcɛm-cɛmǝs ka Kǝcepǝr-ɛ, aŋwurɛ kɔ afum ɔn dacɔ, bawo ɔsɔŋ fɛ MARIKI kəpocɛ kɔn dɔsɔk ndɛ ambonc mɔ. Wərkun wəkakɔ ɛsarɛ teta kiciya kɔn."},{"book":"Kəlɔm","chapter":"9","verse":"14","text":"Kɔ wəcikəra nwɛ eyi nu dacɔ mɔ omboc kəsata ka Kǝcepǝr ka MARIKI-ɛ, pəmar pəsurɛnɛ tɔkɔ sariyɛ kɔ tɔkɔ asom teta ki mɔ. Sariyɛ sin sayi sɔ nəna kɔ acikəra teta kəsata kaŋkɔ.»"},{"book":"Kəlɔm","chapter":"9","verse":"15","text":"Dɔsɔk ndɛ ancəmbər dǝkiyi dosoku ndɛ aŋwe aŋgbancan ŋa Sede mɔ kɔ kəp kəŋkump di bətbət haŋ dɔfɔy. Kəyɛfɛ oŋ dɔfɔy haŋ bətbət, kɔ kəp nkɛ kəyi dǝkiyi dosoku kəroŋ kəcmot pəmɔ nɛnc."},{"book":"Kəlɔm","chapter":"9","verse":"16","text":"Tatɔkɔ tɔ tencyi tɛm fəp: Kəp kəckump di, kɔ pəmbiyɛ-ɛ, pəcmot pəmɔ nɛnc."},{"book":"Kəlɔm","chapter":"9","verse":"17","text":"Tɛm o tɛm tɔ kəp kəyɛfɛ aŋgbancan kəroŋ, aYisrayel ŋancyɛfɛ ŋakɔ nde kəp kəncəmɛ mɔ, ŋancəmbər di saŋka."},{"book":"Kəlɔm","chapter":"9","verse":"18","text":"AYisrayel ŋancyɛfɛ kəsom ka MARIKI, ŋacndɛ kəsom ka MARIKI. Ŋancndɛ kəfo kaŋkɔ kəwon ka kəp dǝkiyi dosoku kəroŋ fəp."},{"book":"Kəlɔm","chapter":"9","verse":"19","text":"Kɔ kəp kəwon dǝkiyi dosoku kəroŋ-ɛ, aYisrayel ŋacəmɛ yɛbəc ya MARIKI, ŋafɔkɔ."},{"book":"Kəlɔm","chapter":"9","verse":"20","text":"Kɔ kəp kəyi dǝkiyi dosoku kəroŋ mataka mepic-ɛ, aYisrayel ŋancndɛ kəfo kaŋkɔ kəsom ka MARIKI, ŋancyɛfɛ sɔ kəkɔ kəsom ka MARIKI."},{"book":"Kəlɔm","chapter":"9","verse":"21","text":"Kɔ tɔyɔnɛ kəp kəyi dǝkiyi dosoku kəroŋ kəyɛfɛ bətbət haŋ pibi, kɔ kəyɛfɛ di kəroŋ bətbət-ɛ, aYisrayel ŋaŋyɛfɛ kəfo kaŋkɔ. Kɔ kəp kəyɛfɛ dǝkiyi dosoku kəroŋ pəwaŋkəra-ɛ, aYisrayel ŋayɛfɛ kəfo kaŋkɔ."},{"book":"Kəlɔm","chapter":"9","verse":"22","text":"Kɔ kəp kəyi dǝkiyi dosoku kəroŋ mata mɛrəŋ, ŋof ŋin kɔ pəyɔnɛ fɛ ti teren tin-ɛ, aYisrayel ŋancndɛ, ŋafɔkɔ. Kɔ kəp kəyɛfɛ dǝkiyi dosoku kəroŋ-ɛ, ŋa sɔ ŋayɛfɛ kəkɔ."},{"book":"Kəlɔm","chapter":"9","verse":"23","text":"Ŋancndɛ kəsom ka MARIKI, ŋacyɛfɛ kəkɔ kəsom ka MARIKI. AYisrayel ŋanccəmɛ yɛbəc ya MARIKI pəmɔ tɔkɔ MARIKI oncsom Musa mɔ."}]}