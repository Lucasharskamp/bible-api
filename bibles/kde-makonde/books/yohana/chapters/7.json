{"data":[{"book":"Yohana","chapter":"7","verse":"1","text":"Bada ya anelo, Yesu nkupita waonga nchilambo cha ku Galilaya. Akanatamwije kwonga chilambo cha ku Yudeya, ing'anya vakulu va Vayahudi vákudungidile kummwalala."},{"book":"Yohana","chapter":"7","verse":"2","text":"Bahi Sikukuu ya Vayahudi ichêmwa, Sikukuu ya Migongwe, yávele pepi kukamola,"},{"book":"Yohana","chapter":"7","verse":"3","text":"bahi anung'unuvake Yesu nkunnyaulila Yesu kuchidoni, “Uka apano uhwene ya ku Yudeya, uchinga vakuhundwa vako vakalone lutenda."},{"book":"Yohana","chapter":"7","verse":"4","text":"Munu alembêla amaikane, akátenda vitukutuku vyake kwa sili. Bahi ikàva ùtenda vitukutuku avi, bahi lilanguje kwa vanu va pachilambo.”"},{"book":"Yohana","chapter":"7","verse":"5","text":"Ata anung'unuvake Yesu navanang'o nanga pavanankulupidile."},{"book":"Yohana","chapter":"7","verse":"6","text":"Yesu nkuvahaulila kuchidoni, “Uhiku wangu ulembelêwa, ukánambikamola. Henga kwenu mwenu kila uhiku ùnafala."},{"book":"Yohana","chapter":"7","verse":"7","text":"Vanu va pachilambo vakáhulula kummenga mwenu, henga vànguvenga nangu ing'anya nangu nashuhudila kuva, lavatendanga lànihakalanga."},{"book":"Yohana","chapter":"7","verse":"8","text":"Mwenu hweneng'ana kusikukuu aneyo. Henga nangu nikambekwida kusikukuu aneyo, kwa kuva uhiku ukatapêle kwang'une ukánambikamola.”"},{"book":"Yohana","chapter":"7","verse":"9","text":"Yesu patangwele malove anelo, nkuisalila chihi nchilambo uchila cha ku Galilaya."},{"book":"Yohana","chapter":"7","verse":"10","text":"Anung'unuvake pavaukile uhwena ya kusikukuu, Yesu nanang'e nkuhwena, henga ápite chihi kwa sili bila kulilanguja kwa vanu."},{"book":"Yohana","chapter":"7","verse":"11","text":"Aneko kusikukuu, vakulu va Vayahudi nkuva uvantaha Yesu akuno uvaujana kuchidoni, “Kwani ayu munu àvele kwachi?”"},{"book":"Yohana","chapter":"7","verse":"12","text":"Mmakuwa àlalá la vanu múvele na manyinyi lachinnyamba Yesu. Vanu vanji váhaula kuchidoni, “Yesu nni munu wambone.” Na vanu vanji váhaula kuva, “Yesu akávele munu wambone! Nang'e àvalambila chihi vanu.”"},{"book":"Yohana","chapter":"7","verse":"13","text":"Henga nanga munu analingile kutangola habali dyanga Yesu palangele, kwa kuva vávayopa vakulu va Vayahudi."},{"book":"Yohana","chapter":"7","verse":"14","text":"Bahi paihwikile ching'ati sikukuu, Yesu nkuinjila nnuwani lwa Ing'ande yanga Nnungu nkutandilika kuhunda."},{"book":"Yohana","chapter":"7","verse":"15","text":"Anepo Vayahudi pavapilikene mahundo lake, nkukangana namene uvachidoni, “Munu ayu àipete dachi elimu malinga ayi akuno akasomìlè?”"},{"book":"Yohana","chapter":"7","verse":"16","text":"Yesu nkuvayang'ula kuchidoni, “Mahundo lánguhûnda nangu lakávele langu, ila ni la ayula angutumîle."},{"book":"Yohana","chapter":"7","verse":"17","text":"Munu woheyo akàlembela kutenda lalalembela Nnungu, achiamale kuva mahundo langu làhaleke kwanga Nnungu, au ngùtangola chihi kwa ding'ano dyangu nimwene."},{"book":"Yohana","chapter":"7","verse":"18","text":"Munu atangôla chihi kwa ding'ano dyake mwene, aneyo àtaha chihi imbili yake mwene. Henga munu ayula atâha imbili ya ayula antumîle, aneyo nni wa kukulupika, na wala nanga palambila."},{"book":"Yohana","chapter":"7","verse":"19","text":"Dachi, Musa akanampele mwenu Sheliya? Henga wala nanga munu yumo mmwenu aikamûla Sheliya aneyo. Ing'anya ntwani mùlembela munguwalale?”"},{"book":"Yohana","chapter":"7","verse":"20","text":"Bahi avala vanu nkunnyang'ula kuchidoni, “Wako ùvele na nanndenga! Nnani akudungidîle ukuwalala?”"},{"book":"Yohana","chapter":"7","verse":"21","text":"Yesu nkuvayang'ula kuchidoni, “Nangu ngútendile lisaibu limo, na mwenu mmammalele mmenkuhemwa."},{"book":"Yohana","chapter":"7","verse":"22","text":"Mwenu mùvayalula vanu ata Liduva lya Kuyewelela ing'anya Musa ámpele mwenu amuli ya kuyalula. Nangu nìnnyaulilanga uhiu kuva, amuli aneyo ikanahaleke kwanga Musa, ila íhaleke kwa anakuluvenu."},{"book":"Yohana","chapter":"7","verse":"23","text":"Bahi ikàva mùnahulula kunnyalula munu Liduva lya Kuyewelela uchinga Sheliya yanga Musa inalumulwe, mwadachi mùnguvisija nangu ing'anya ya kunnamya munu Liduva lya Kuyewelela?"},{"book":"Yohana","chapter":"7","verse":"24","text":"Lekanga kuhukumu kwa kupamipamila, henga ìlembelewa muhukumu kwa haki.”"},{"book":"Yohana","chapter":"7","verse":"25","text":"Bahi vanu vanji va ku Yelusalemu nkuhaula kuchidoni, “Dachi, ayu munu akee uvantaha uchinga vammwalale?"},{"book":"Yohana","chapter":"7","verse":"26","text":"Hambi lola, àtangola chihi palikuwa lya vanu na wala nanga munu annyaulîla lilove lyohelyo! Dachi, ìnahululika kuva vakulu navanang'o vànimala kuva, muhiu ayuno njo Kilisto?"},{"book":"Yohana","chapter":"7","verse":"27","text":"Henga kwahaloka ayu munu hwetu tùnikumala. Na Kilisto pambeida nanga munu ambemâla pachinu páhalèkè!”"},{"book":"Yohana","chapter":"7","verse":"28","text":"Bahi Yesu pánavele nnuwani lwa Ing'ande yanga Nnungu wahunda, nkunonoha lidi nkuhaula kuchidoni, “Mwenu mùningumala, na kunguhaleke mùnikumala! Nangu nìkaidile kwa mamulaka langu nimwene, henga ayula angutumîle nni wauhiu, na mwenu nanga pamummaite."},{"book":"Yohana","chapter":"7","verse":"29","text":"Henga nangu ǹnimmala, kwa kuva ngùhaleke kwanga nang'e, nanang'e nni angutumîle nangu.”"},{"book":"Yohana","chapter":"7","verse":"30","text":"Anepo vanu nkulembela vankamule Yesu, henga nanga munu analingile kunkamula, kwa kuva uhiku wake wa kukamulwa wávele ukànambikamola."},{"book":"Yohana","chapter":"7","verse":"31","text":"Vanu vohe nnikuwa lya vanu vánavele apala, nkunkulupila Yesu, nkuva uvahaula kuchidoni, “Pámbeìdà Kilisto tuchitummale, kwa kuva àmbetenda masaibu lohe. Na ayu munu àtenda masaibu lohe, bahi ìnahululika kuva ayu njo Kilisto.”"},{"book":"Yohana","chapter":"7","verse":"32","text":"Mafalisayo nkupilikana malove lavachitangola vanu kumwamba Yesu. Bahi makuhani vakulu na Mafalisayo nkuvatuma valinzi vakankamule Yesu."},{"book":"Yohana","chapter":"7","verse":"33","text":"Yesu nkuhaula kuchidoni, “Nangu nìmbekuva pamo na mwenu kwa mahiku kadiki, koka nguhwene kwanga ayula angutumîle."},{"book":"Yohana","chapter":"7","verse":"34","text":"Mùmbengutaha, henga nkambengwona, kwa kuva pachinu panimbekuva mwenu nkambehulula kuhwika.”"},{"book":"Yohana","chapter":"7","verse":"35","text":"Vakulu va Vayahudi nkutandilika kuujana vene kwa vene, uvachidoni, “Ayu munu àmbehwena kwachi kutukambehulula kumwona? Dachi, àmbehwena kwa Vayahudi vamwadilikêne mmilambo vya vanu vakávele Vayahudi, akavahunde vanu vakávele Vayahudi?"},{"book":"Yohana","chapter":"7","verse":"36","text":"Àvele na mana ntwani páhaùlà kuva, ‘Mùmbengutaha, henga nanga pamumbengwona, na pachinu panimbekuva nangu, mwenu nanga pamumbehulula kuhwika?’ ”"},{"book":"Yohana","chapter":"7","verse":"37","text":"Liduva lya ntululilo lya sikukuu aneyo, liduva lîva likulu namene musikukuu aneyo, Yesu nkuimila nkunonoha lidi wachidoni, “Munu woheyo avêle na inyota aide kwang'une akumbile."},{"book":"Yohana","chapter":"7","verse":"38","text":"Malinga Malemba Lanaswe chilahaula kuva, munu woheyo angukulupîla nangu, myuto ya medi lavêng'a vanu umi dìmbekulula kuhaloka muntima mwake!”"},{"book":"Yohana","chapter":"7","verse":"39","text":"Yesu átangwele malove anelo wamwamba Umumu Wanaswe kuva, avala vankulupidîle nang'e vachivampwechelele. Mahiku anelo, Umumu Wanaswe ávele akànambikamola, kwa kuva Yesu ávele akànambikwinjila muukulu wake."},{"book":"Yohana","chapter":"7","verse":"40","text":"Vanu vanji nnikuwa alila pavapilikene malove anelo nkuhaula kuchidoni, “Muhiu, ayuno munu nni nabii achilolêwa kwida!”"},{"book":"Yohana","chapter":"7","verse":"41","text":"Vanu vanji nkuhaula kuchidoni, “Ayuno nni Kilisto!” Henga vanu vanji nkuhaula kuchidoni, “Nanga, ìmbehululika dachi Kilisto ahaloke ku Galilaya?"},{"book":"Yohana","chapter":"7","verse":"42","text":"Dachi, Malemba Lanaswe lakáhawile kuva, Kilisto àmbevelekwa muudukulu wa Nfalume Daudi, muimanga ya Beselehemu, imanga yavelekwejije Daudi?”"},{"book":"Yohana","chapter":"7","verse":"43","text":"Bahi vanu vánavele apala palikuwa nkutandilika kuyavanyika ing'anya ya Yesu."},{"book":"Yohana","chapter":"7","verse":"44","text":"Vanu vanji nkulembela vankamule Yesu, henga nanga analingile kunkamula."},{"book":"Yohana","chapter":"7","verse":"45","text":"Bahi avala valinzi pavauyang'ene, makuhani vakulu na Mafalisayo, nkuvauja kuchidoni, “Ing'anya ntwani mukáidinawe?”"},{"book":"Yohana","chapter":"7","verse":"46","text":"Valinzi nkuyang'ula kuchidoni, “Hwetu tukánambimwona munu atangôla muchi chatangola ayula munu!”"},{"book":"Yohana","chapter":"7","verse":"47","text":"Bahi Mafalisayo nkuvauja kuchidoni, “Dachi, na mwenu uchocho mùnikumbika?"},{"book":"Yohana","chapter":"7","verse":"48","text":"Dachi, alida muvakulu vetu au Mmafalisayo ankulupidîle nang'e?"},{"book":"Yohana","chapter":"7","verse":"49","text":"Henga likuwa alino lya vanu vakaimaîte Sheliya ya Musa vànilaniwa na Nnungu!”"},{"book":"Yohana","chapter":"7","verse":"50","text":"Nfalisayo yumo uvanchema Nikodemo, anammwenedile Yesu nachilo, nkuvahaulila kuchidoni,"},{"book":"Yohana","chapter":"7","verse":"51","text":"“Dachi, Sheliya yetu ìnatuluhusu kunnyukumu munu kabla tukànambimpilikanila hoti na kumala chatendile?”"},{"book":"Yohana","chapter":"7","verse":"52","text":"Vanang'o nkunnyang'ula kuchidoni, “Dachi, na wako uchocho ùhaleke ku Galilaya? Bahi hwena ukatahe Mmalemba Lanaswe, uchiulole kuva nabii akambehaloka ku Galilaya!”"},{"book":"Yohana","chapter":"7","verse":"53","text":"Bahi nkuukananga, kila munu nkuhwena kukaya kwake."}]}