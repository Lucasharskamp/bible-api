{"data":[{"book":"ΚΑΤΑ ΜΑΡΚΟΝ","chapter":"10","verse":"1","text":"Καὶ ἐκεῖθεν ἀναστὰς ἔρχεται εἰς τὰ ὅρια τῆς Ἰουδαίας διὰ τοῦ πέραν τοῦ Ἰορδάνου, καὶ συμπορεύονται πάλιν ὄχλοι πρὸς αὐτόν, καὶ ὡς εἰώθει, πάλιν ἐδίδασκεν αὐτούς."},{"book":"ΚΑΤΑ ΜΑΡΚΟΝ","chapter":"10","verse":"2","text":"καὶ προσελθόντες οἱ Φαρισαῖοι ἐπηρώτων αὐτὸν εἰ ἔξεστιν ἀνδρὶ γυναῖκα ἀπολῦσαι, πειράζοντες αὐτόν."},{"book":"ΚΑΤΑ ΜΑΡΚΟΝ","chapter":"10","verse":"3","text":"ὁ δὲ ἀποκριθεὶς εἶπεν αὐτοῖς· τί ὑμῖν ἐνετείλατο Μωϋσῆς;"},{"book":"ΚΑΤΑ ΜΑΡΚΟΝ","chapter":"10","verse":"4","text":"οἱ δὲ εἶπον· ἐπέτρεψε Μωϋσῆς βιβλίον ἀποστασίου γράψαι καὶ ἀπολῦσαι."},{"book":"ΚΑΤΑ ΜΑΡΚΟΝ","chapter":"10","verse":"5","text":"καὶ ἀποκριθεὶς ὁ Ἰησοῦς εἶπεν αὐτοῖς· πρὸς τὴν σκληροκαρδίαν ὑμῶν ἔγραψεν ὑμῖν τὴν ἐντολὴν ταύτην·"},{"book":"ΚΑΤΑ ΜΑΡΚΟΝ","chapter":"10","verse":"6","text":"ἀπὸ δὲ ἀρχῆς κτίσεως ἄρσεν καὶ θῆλυ ἐποίησεν αὐτοὺς ὁ Θεός·"},{"book":"ΚΑΤΑ ΜΑΡΚΟΝ","chapter":"10","verse":"7","text":"ἕνεκεν τούτου καταλείψει ἄνθρωπος τὸν πατέρα αὐτοῦ καὶ τὴν μητέρα, καὶ προσκολληθήσεται πρὸς τὴν γυναῖκα αὐτοῦ, καὶ ἔσονται οἱ δύο εἰς σάρκα μίαν."},{"book":"ΚΑΤΑ ΜΑΡΚΟΝ","chapter":"10","verse":"8","text":"ὥστε οὐκέτι εἰσὶ δύο, ἀλλὰ μία σάρξ·"},{"book":"ΚΑΤΑ ΜΑΡΚΟΝ","chapter":"10","verse":"9","text":"ὃ οὖν ὁ Θεὸς συνέζευξεν, ἄνθρωπος μὴ χωριζέτω."},{"book":"ΚΑΤΑ ΜΑΡΚΟΝ","chapter":"10","verse":"10","text":"καὶ εἰς τὴν οἰκίαν πάλιν οἱ μαθηταὶ περὶ τούτου ἐπηρώτων αὐτόν,"},{"book":"ΚΑΤΑ ΜΑΡΚΟΝ","chapter":"10","verse":"11","text":"καὶ λέγει αὐτοῖς· ὃς ἂν ἀπολύσῃ τὴν γυναῖκα αὐτοῦ καὶ γαμήσῃ ἄλλην, μοιχᾶται ἐπ᾽ αὐτήν·"},{"book":"ΚΑΤΑ ΜΑΡΚΟΝ","chapter":"10","verse":"12","text":"καὶ ἐὰν γυνὴ ἀπολύσασα τὸν ἄνδρα γαμηθῇ ἄλλῳ, μοιχᾶται."},{"book":"ΚΑΤΑ ΜΑΡΚΟΝ","chapter":"10","verse":"13","text":"Καὶ προσέφερον αὐτῷ παιδία, ἵνα αὐτῶν ἅψηται· οἱ δὲ μαθηταὶ ἐπετίμων τοῖς προσφέρουσιν."},{"book":"ΚΑΤΑ ΜΑΡΚΟΝ","chapter":"10","verse":"14","text":"ἰδὼν δὲ ὁ Ἰησοῦς ἠγανάκτησε καὶ εἶπεν αὐτοῖς· ἄφετε τὰ παιδία ἔρχεσθαι πρός με, καὶ μὴ κωλύετε αὐτά· τῶν γὰρ τοιούτων ἐστὶν ἡ βασιλεία τοῦ Θεοῦ."},{"book":"ΚΑΤΑ ΜΑΡΚΟΝ","chapter":"10","verse":"15","text":"ἀμὴν λέγω ὑμῖν, ὃς ἐὰν μὴ δέξηται τὴν βασιλείαν τοῦ Θεοῦ ὡς παιδίον, οὐ μὴ εἰσέλθῃ εἰς αὐτήν."},{"book":"ΚΑΤΑ ΜΑΡΚΟΝ","chapter":"10","verse":"16","text":"καὶ ἐναγκαλισάμενος αὐτὰ κατηυλόγει τιθεὶς τὰς χεῖρας ἐπ᾽ αὐτά."},{"book":"ΚΑΤΑ ΜΑΡΚΟΝ","chapter":"10","verse":"17","text":"Καὶ ἐκπορευομένου αὐτοῦ εἰς ὁδὸν προσδραμὼν εἷς καὶ γονυπετήσας αὐτὸν ἐπηρώτα αὐτόν· διδάσκαλε ἀγαθέ, τί ποιήσω ἵνα ζωὴν αἰώνιον κληρονομήσω;"},{"book":"ΚΑΤΑ ΜΑΡΚΟΝ","chapter":"10","verse":"18","text":"ὁ δὲ Ἰησοῦς εἶπεν αὐτῷ· τί με λέγεις ἀγαθόν; οὐδεὶς ἀγαθὸς εἰμὴ εἷς ὁ Θεός."},{"book":"ΚΑΤΑ ΜΑΡΚΟΝ","chapter":"10","verse":"19","text":"τὰς ἐντολὰς οἶδας· μὴ μοιχεύσῃς, μὴ φονεύσῃς, μὴ κλέψῃς, μὴ ψευδομαρτυρήσῃς, μὴ ἀποστερήσῃς, τίμα τὸν πατέρα σου καὶ τὴν μητέρα."},{"book":"ΚΑΤΑ ΜΑΡΚΟΝ","chapter":"10","verse":"20","text":"ὁ δὲ ἀποκριθεὶς εἶπεν αὐτῷ· διδάσκαλε, ταῦτα πάντα ἐφυλαξάμην ἐκ νεότητός μου."},{"book":"ΚΑΤΑ ΜΑΡΚΟΝ","chapter":"10","verse":"21","text":"ὁ δὲ Ἰησοῦς ἐμβλέψας αὐτῷ ἠγάπησεν αὐτὸν καὶ εἶπεν αὐτῷ· ἕν σε ὑστερεῖ· εἰ θέλεις τέλειος εἶναι, ὕπαγε, ὅσα ἔχεις πώλησον καὶ δὸς πτωχοῖς, καὶ ἕξεις θησαυρὸν ἐν οὐρανῷ, καὶ δεῦρο ἀκολούθει μοι, ἄρας τὸν σταυρόν σου."},{"book":"ΚΑΤΑ ΜΑΡΚΟΝ","chapter":"10","verse":"22","text":"ὁ δὲ στυγνάσας ἐπὶ τῷ λόγῳ ἀπῆλθε λυπούμενος· ἦν γὰρ ἔχων κτήματα πολλά."},{"book":"ΚΑΤΑ ΜΑΡΚΟΝ","chapter":"10","verse":"23","text":"Καὶ περιβλεψάμενος ὁ Ἰησοῦς λέγει τοῖς μαθηταῖς αὐτοῦ· πῶς δυσκόλως οἱ τὰ χρήματα ἔχοντες εἰς τὴν βασιλείαν τοῦ Θεοῦ εἰσελεύσονται!"},{"book":"ΚΑΤΑ ΜΑΡΚΟΝ","chapter":"10","verse":"24","text":"οἱ δὲ μαθηταὶ ἐθαμβοῦντο ἐπὶ τοῖς λόγοις αὐτοῦ. ὁ δὲ Ἰησοῦς πάλιν ἀποκριθεὶς λέγει αὐτοῖς· τέκνα, πῶς δύσκολόν ἐστι τοὺς πεποιθότας ἐπὶ χρήμασιν εἰς τὴν βασιλείαν τοῦ Θεοῦ εἰσελθεῖν·"},{"book":"ΚΑΤΑ ΜΑΡΚΟΝ","chapter":"10","verse":"25","text":"εὐκοπώτερόν ἐστι κάμηλον διὰ τρυμαλιᾶς ῥαφίδος εἰσελθεῖν ἢ πλούσιον εἰς τὴν βασιλείαν τοῦ Θεοῦ εἰσελθεῖν."},{"book":"ΚΑΤΑ ΜΑΡΚΟΝ","chapter":"10","verse":"26","text":"οἱ δὲ περισσῶς ἐξεπλήσσοντο λέγοντες πρὸς ἑαυτούς· καὶ τίς δύναται σωθῆναι;"},{"book":"ΚΑΤΑ ΜΑΡΚΟΝ","chapter":"10","verse":"27","text":"ἐμβλέψας αὐτοῖς ὁ Ἰησοῦς λέγει· παρὰ ἀνθρώποις ἀδύνατον, ἀλλ᾽ οὐ παρὰ Θεῷ· πάντα γὰρ δυνατά ἐστι παρὰ τῷ Θεῷ."},{"book":"ΚΑΤΑ ΜΑΡΚΟΝ","chapter":"10","verse":"28","text":"Ἤρξατο ὁ Πέτρος λέγειν αὐτῷ· ἰδοὺ ἡμεῖς ἀφήκαμεν πάντα καὶ ἠκολουθήσαμέν σοι."},{"book":"ΚΑΤΑ ΜΑΡΚΟΝ","chapter":"10","verse":"29","text":"ἀποκριθεὶς δὲ ὁ Ἰησοῦς εἶπεν· ἀμὴν λέγω ὑμῖν, οὐδείς ἐστιν ὃς ἀφῆκεν οἰκίαν ἢ ἀδελφοὺς ἢ ἀδελφὰς ἢ πατέρα ἢ μητέρα ἢ γυναῖκα ἢ τέκνα ἢ ἀγροὺς ἕνεκεν ἐμοῦ καὶ ἕνεκεν τοῦ εὐαγγελίου,"},{"book":"ΚΑΤΑ ΜΑΡΚΟΝ","chapter":"10","verse":"30","text":"ἐὰν μὴ λάβῃ ἑκατονταπλασίονα νῦν ἐν τῷ καιρῷ τούτῳ οἰκίας καὶ ἀδελφοὺς καὶ ἀδελφὰς καὶ πατέρα καὶ μητέρα καὶ τέκνα καὶ ἀγροὺς μετὰ διωγμῶν, καὶ ἐν τῷ αἰῶνι τῷ ἐρχομένῳ ζωὴν αἰώνιον."},{"book":"ΚΑΤΑ ΜΑΡΚΟΝ","chapter":"10","verse":"31","text":"πολλοὶ δὲ ἔσονται πρῶτοι ἔσχατοι καὶ ἔσχατοι πρῶτοι."},{"book":"ΚΑΤΑ ΜΑΡΚΟΝ","chapter":"10","verse":"32","text":"Ἦσαν δὲ ἐν τῇ ὁδῷ ἀναβαίνοντες εἰς Ἱεροσόλυμα· καὶ ἦν προάγων αὐτοὺς ὁ Ἰησοῦς, καὶ ἐθαμβοῦντο, καὶ ἀκολουθοῦντες ἐφοβοῦντο. καὶ παραλαβὼν πάλιν τοὺς δώδεκα ἤρξατο αὐτοῖς λέγειν τὰ μέλλοντα αὐτῷ συμβαίνειν,"},{"book":"ΚΑΤΑ ΜΑΡΚΟΝ","chapter":"10","verse":"33","text":"ὅτι ἰδοὺ ἀναβαίνομεν εἰς Ἱεροσόλυμα καὶ ὁ υἱὸς τοῦ ἀνθρώπου παραδοθήσεται τοῖς ἀρχιερεῦσι καὶ γραμματεῦσι, καὶ κατακρινοῦσιν αὐτὸν θανάτῳ καὶ παραδώσουσιν αὐτὸν τοῖς ἔθνεσι,"},{"book":"ΚΑΤΑ ΜΑΡΚΟΝ","chapter":"10","verse":"34","text":"καὶ ἐμπαίξουσιν αὐτῷ καὶ μαστιγώσουσιν αὐτὸν καὶ ἐμπτύσουσιν αὐτῷ καὶ ἀποκτενοῦσιν αὐτόν, καὶ τῇ τρίτῃ ἡμέρᾳ ἀναστήσεται."},{"book":"ΚΑΤΑ ΜΑΡΚΟΝ","chapter":"10","verse":"35","text":"Καὶ προσπορεύονται αὐτῷ Ἰάκωβος καὶ Ἰωάννης υἱοὶ Ζεβεδαίου λέγοντες· διδάσκαλε, θέλομεν ἵνα ὃ ἐὰν αἰτήσωμεν ποιήσῃς ἡμῖν."},{"book":"ΚΑΤΑ ΜΑΡΚΟΝ","chapter":"10","verse":"36","text":"ὁ δὲ εἶπεν αὐτοῖς· τί θέλετε ποιῆσαί με ὑμῖν;"},{"book":"ΚΑΤΑ ΜΑΡΚΟΝ","chapter":"10","verse":"37","text":"οἱ δὲ εἶπον αὐτῷ· δὸς ἡμῖν ἵνα εἷς ἐκ δεξιῶν σου καὶ εἷς ἐξ εὐωνύμων σου καθίσωμεν ἐν τῇ δόξῃ σου."},{"book":"ΚΑΤΑ ΜΑΡΚΟΝ","chapter":"10","verse":"38","text":"ὁ δὲ Ἰησοῦς εἶπεν αὐτοῖς· οὐκ οἴδατε τί αἰτεῖσθε. δύνασθε πιεῖν τὸ ποτήριον ὃ ἐγὼ πίνω, καὶ τὸ βάπτισμα ὃ ἐγὼ βαπτίζομαι βαπτισθῆναι;"},{"book":"ΚΑΤΑ ΜΑΡΚΟΝ","chapter":"10","verse":"39","text":"οἱ δὲ εἶπον αὐτῷ· δυνάμεθα. ὁ δὲ Ἰησοῦς εἶπεν αὐτοῖς· τὸ μὲν ποτήριον ὃ ἐγὼ πίνω πίεσθε, καὶ τὸ βάπτισμα ὃ ἐγὼ βαπτίζομαι βαπτισθήσεσθε·"},{"book":"ΚΑΤΑ ΜΑΡΚΟΝ","chapter":"10","verse":"40","text":"τὸ δὲ καθίσαι ἐκ δεξιῶν μου καὶ ἐξ εὐωνύμων οὐκ ἔστιν ἐμὸν δοῦναι, ἀλλ᾽ οἷς ἡτοίμασται."},{"book":"ΚΑΤΑ ΜΑΡΚΟΝ","chapter":"10","verse":"41","text":"Καὶ ἀκούσαντες οἱ δέκα ἤρξαντο ἀγανακτεῖν περὶ Ἰακώβου καὶ Ἰωάννου."},{"book":"ΚΑΤΑ ΜΑΡΚΟΝ","chapter":"10","verse":"42","text":"ὁ δὲ Ἰησοῦς προσκαλεσάμενος αὐτοὺς λέγει αὐτοῖς· οἴδατε ὅτι οἱ δοκοῦντες ἄρχειν τῶν ἐθνῶν κατακυριεύουσιν αὐτῶν καὶ οἱ μεγάλοι αὐτῶν κατεξουσιάζουσιν αὐτῶν·"},{"book":"ΚΑΤΑ ΜΑΡΚΟΝ","chapter":"10","verse":"43","text":"οὐχ οὕτω δὲ ἔσται ἐν ὑμῖν, ἀλλ᾽ ὃς ἐὰν θέλῃ γενέσθαι μέγας ἐν ὑμῖν, ἔσται ὑμῶν διάκονος,"},{"book":"ΚΑΤΑ ΜΑΡΚΟΝ","chapter":"10","verse":"44","text":"καὶ ὃς ἐὰν θέλῃ ὑμῶν γενέσθαι πρῶτος, ἔσται πάντων δοῦλος·"},{"book":"ΚΑΤΑ ΜΑΡΚΟΝ","chapter":"10","verse":"45","text":"καὶ γὰρ ὁ υἱὸς τοῦ ἀνθρώπου οὐκ ἦλθε διακονηθῆναι, ἀλλὰ διακονῆσαι, καὶ δοῦναι τὴν ψυχὴν αὐτοῦ λύτρον ἀντὶ πολλῶν."},{"book":"ΚΑΤΑ ΜΑΡΚΟΝ","chapter":"10","verse":"46","text":"Καὶ ἔρχονται εἰς Ἱεριχώ. καὶ ἐκπορευομένου αὐτοῦ ἀπὸ Ἱεριχὼ καὶ τῶν μαθητῶν αὐτοῦ καὶ ὄχλου ἱκανοῦ, ὁ υἱὸς Τιμαίου Βαρτιμαῖος τυφλὸς ἐκάθητο παρὰ τὴν ὁδὸν προσαιτῶν."},{"book":"ΚΑΤΑ ΜΑΡΚΟΝ","chapter":"10","verse":"47","text":"καὶ ἀκούσας ὅτι Ἰησοῦς ὁ Ναζωραῖός ἐστιν, ἤρξατο κράζειν καὶ λέγειν· υἱὲ Δαυῒδ Ἰησοῦ, ἐλέησόν με."},{"book":"ΚΑΤΑ ΜΑΡΚΟΝ","chapter":"10","verse":"48","text":"καὶ ἐπετίμων αὐτῷ πολλοὶ ἵνα σιωπήσῃ· ὁ δὲ πολλῷ μᾶλλον ἔκραζεν· υἱὲ Δαυΐδ, ἐλέησόν με."},{"book":"ΚΑΤΑ ΜΑΡΚΟΝ","chapter":"10","verse":"49","text":"καὶ στὰς ὁ Ἰησοῦς εἶπε· φωνήσατε αὐτόν· καὶ φωνοῦσι τὸν τυφλὸν λέγοντες αὐτῷ· θάρσει, ἔγειρε· φωνεῖ σε."},{"book":"ΚΑΤΑ ΜΑΡΚΟΝ","chapter":"10","verse":"50","text":"ὁ δὲ ἀποβαλὼν τὸ ἱμάτιον αὐτοῦ ἀναστὰς ἦλθε πρὸς τὸν Ἰησοῦν."},{"book":"ΚΑΤΑ ΜΑΡΚΟΝ","chapter":"10","verse":"51","text":"καὶ ἀποκριθεὶς λέγει αὐτῷ ὁ Ἰησοῦς· τί σοι θέλεις ποιήσω; ὁ δὲ τυφλὸς εἶπεν αὐτῷ· ῥαββουνί, ἵνα ἀναβλέψω."},{"book":"ΚΑΤΑ ΜΑΡΚΟΝ","chapter":"10","verse":"52","text":"καὶ ὁ Ἰησοῦς εἶπεν αὐτῷ· ὕπαγε, ἡ πίστις σου σέσωκέ σε. καὶ εὐθέως ἀνέβλεψε, καὶ ἠκολούθει τῷ Ἰησοῦ ἐν τῇ ὁδῷ."}]}