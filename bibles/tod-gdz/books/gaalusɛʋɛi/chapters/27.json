{"data":[{"book":"Gaalu Sɛʋɛi","chapter":"27","verse":"1","text":"Anzanu loun lɔɔlugɔ ɠɛni ná, ti-laaseigi ga: Maala, Noa, Wogela, Milika, ta Tiilesa. Ti-ɠɛɛ laaseigi ɠɛni ga Selofeɠade, Ɠefɛɛl ná-doun zunui, nii mɛmɛwolani ti ɠɛni ga Galaade, ta Makiil, ta Manasé, ta Zozɛfe. Anzanui naati ka ti ʋaani,"},{"book":"Gaalu Sɛʋɛi","chapter":"27","verse":"2","text":"ti lo Moize ɠakala, ta Eleazaal, ta kundiɠiiti, ta bɛbɛi kpein, GALA daaɠomi seɠe ʋɛlɛi laaʋɛ, ti ɠɛ ma:"},{"book":"Gaalu Sɛʋɛi","chapter":"27","verse":"3","text":"«Gi-ɠɛɛ zaaʋɛ teʋebai zu, kɛlɛ é la ɠɛni naati ta-ɓɔgi zu, niiti ti wuzeɠeni Ɠɔoɠɔ GALAGI laalɔɠɔma, Kolé ná-nu ɓulugiti, kɛlɛ é zaani ga kpɔɠɔ ɠotoi maaʋele, doun zunu la ɠɛni zea."},{"book":"Gaalu Sɛʋɛi","chapter":"27","verse":"4","text":"Leeni vaa zu gi-ɠɛɛ laaseigi a ɠula ná-bolodai zaama, tɔɔzei doun zunu ʋalagi maaʋele ma? Gi-ʋɔɔda ve, gi-ɠɛɛ kɛɛɠɛlointi saama.»"},{"book":"Gaalu Sɛʋɛi","chapter":"27","verse":"5","text":"Moize liini ga ti-maavai Ɠɔoɠɔ GALAGI ɠakala."},{"book":"Gaalu Sɛʋɛi","chapter":"27","verse":"6","text":"Ɠɔoɠɔ GALAGI ɠɛni Moize ma:"},{"book":"Gaalu Sɛʋɛi","chapter":"27","verse":"7","text":"«Gaamai ɠa Selofeɠade ná-doun anzanuiti ti bosu. Ɗa zooi ve ti ya, é ɠɛ ga tɔnɔi, ti-ɠɛɛ kɛɛɠɛlointi saama. Tiya ɠa ɗa ti-ɠɛɛ nɔnɔi leʋe ti ʋɔ."},{"book":"Gaalu Sɛʋɛi","chapter":"27","verse":"8","text":"Ɗa ɓɔɛ Izilayɛle nuiti pɔ, è ɠɛ ti ma: Siɛgi zu zunui ta zaazu la, é la doun zunu yɛni, wa ná-poganii ve ná-doun anzanui ya."},{"book":"Gaalu Sɛʋɛi","chapter":"27","verse":"9","text":"Ni doun anzanu la zea, wa ná-poganii ve kɛɛɠɛlointi zea."},{"book":"Gaalu Sɛʋɛi","chapter":"27","verse":"10","text":"Ni kɛɛɠɛlounɠa ti la bɛ, wa ná-poganii ve kɛɛɠɛ kɛɛɠɛlointi zea."},{"book":"Gaalu Sɛʋɛi","chapter":"27","verse":"11","text":"Ni kɛɛɠɛlounɠa ti la kɛɛɠɛ ʋɛ, wa ná-poganii leʋe ná-nu ɠiteɠitegi ta ʋɔ bolodai zu, naa ɠa a yɛ zea. Toɠa ɠɛ ga devei ta tɔgi Izilayɛle nuiti bɛ, eɠɛʋelei Ɠɔoɠɔ GALAGI ma levei veeni la Moize ya.»"},{"book":"Gaalu Sɛʋɛi","chapter":"27","verse":"12","text":"Ɠɔoɠɔ GALAGI ɠɛni Moize ma: «Lɛ Aɓalime ɠizei nii ma, è wɛlɛ zooi ʋa, gè feezu Izilayɛle nuiti bɛ."},{"book":"Gaalu Sɛʋɛi","chapter":"27","verse":"13","text":"Ɗa wɛlɛzu ba, kɛlɛ ɗa ɓalaagi ɗa zaazu, è li è-mɛmɛwolani pɔ, ti zaai, eɠɛʋelei è-ɠɛɛloin Aalɔn zaani la, é li mɛmɛwolani pɔ ti zaai."},{"book":"Gaalu Sɛʋɛi","chapter":"27","verse":"14","text":"Mazɔlɔɔ wo ɠɛɛʋɛ ga kololala nuiti nà-devei laalɔɠɔma, Sin teʋebai zu, siɛgi zu bɛbɛi zu nuɓusɛiti ti maaɠaalii ɠɛɛni la, ti kpɔɛi ʋɛɛ bà. Wo la ɠɛni nà-ɲadedai maawuini nuɓusɛiti gaazu, é lo ziɛi vai ʋa, ti ɠɛni maalolisu.» (Naa ɠɛni ga Meliɓa ɗɛi ná-fai é ɠɛni Kadɛse, Sin teʋebai zu.)"},{"book":"Gaalu Sɛʋɛi","chapter":"27","verse":"15","text":"Moize ɓɔɛni Ɠɔoɠɔ GALAGI ʋɔ, é ɠɛ ma:"},{"book":"Gaalu Sɛʋɛi","chapter":"27","verse":"16","text":"«Ɠɔoɠɔ GALAGI é ga kpusɛi kpein ta-zɛnvuiti ta-ƓALAGI, ɗa ɓɔɠɔi yiimazeɠe ga nu, è sei bɛbɛi unda, é ɠɛ ga kundiɠii,"},{"book":"Gaalu Sɛʋɛi","chapter":"27","verse":"17","text":"nui nii a ɠɛ losu ti untuɠɔ kɔɔɠɔzuʋɛti, é ɗa li ga tiye, é ɗa ʋa ga tiye, nii a kɛ Ɠɔoɠɔ GALAGI ná-nuɓusɛiti ti mina ɠɛ eɠɛʋelei baalagiti ti la, ti makɛ nu la ná.»"},{"book":"Gaalu Sɛʋɛi","chapter":"27","verse":"18","text":"Ɠɔoɠɔ GALAGI ɠɛni Moize ma: «Nun ná-doun zunui Zozuwe zeɠe, zunu ʋe nii zɛnvui zeini su, ɗa yeela ma."},{"book":"Gaalu Sɛʋɛi","chapter":"27","verse":"19","text":"Ɗa lii la, è sei zalaɠa ɠula nui Eleazaal ɠakala, ta bɛbɛi kpein, è deveiti fe zea ti ɠaazu."},{"book":"Gaalu Sɛʋɛi","chapter":"27","verse":"20","text":"Ɗa ɗa-ɠundiɠilai ma zobogi ta ve zea, naa ɠa a kɛ Izilayɛle ʋɛbɛi ɠolo bɛ."},{"book":"Gaalu Sɛʋɛi","chapter":"27","verse":"21","text":"Toɠa zei zalaɠa ɠula nui Eleazaal ɠakala, naa ɠa ɗa gàazaɠa tɔun bɛ, ga anii nii daaseigi ga wuulimegi. Nii nɔpɛ a bona, ʋele ɠana Zozuwe ta Izilayɛle nuɓusɛiti ta ta-ɠɔɔɠɔ vaiti so da.»"},{"book":"Gaalu Sɛʋɛi","chapter":"27","verse":"22","text":"Moize kɛɛni, eɠɛʋelei Ɠɔoɠɔ GALAGI ma levei veeni la zea. É Zozuwe zeini zalaɠa ɠula nui Eleazaal ɠakala, ta bɛbɛi kpein."},{"book":"Gaalu Sɛʋɛi","chapter":"27","verse":"23","text":"É yeeiti daani ma, é deveiti fe zea, eɠɛʋelei Ɠɔoɠɔ GALAGI boni la ma."}]}