{"data":[{"book":"Matej","chapter":"26","verse":"1","text":"I kad o Isus završinđa sa ple vaćeribnaja, phenđa ple učenikonenđe:"},{"book":"Matej","chapter":"26","verse":"2","text":"“Džanena soi zako duj dive o prazniko Pasha. Tegani man, e Čhave e Manušesere, ka den te ovav čhivdo ko krsto.”"},{"book":"Matej","chapter":"26","verse":"3","text":"Tegani o šerutne sveštenici hem o starešine e jevrejengere čedinde pe ko boro e bare sveštenikosoro kova vičinđa pe Kajafa"},{"book":"Matej","chapter":"26","verse":"4","text":"hem dogovorinde pe ko hovavne te dolen e Isuse hem te mudaren le."},{"book":"Matej","chapter":"26","verse":"5","text":"I phende: “Naka ćera adava zako vreme e praznikosoro, te na pobunini pe o narodo.”"},{"book":"Matej","chapter":"26","verse":"6","text":"A o Isus inele ano gav Vitanija, ano čher e Simonesoro e Gubavcosoro."},{"book":"Matej","chapter":"26","verse":"7","text":"I sar inele uzalo astali, ali koro leste jekh đuvli e čareja savo inele ćerdo oto šužo bar, ano savo inele skupo miris hem čhorđa le upro lesoro šero."},{"book":"Matej","chapter":"26","verse":"8","text":"Kad o učenici dikhle adava, lelje te holjanen vaćerindoj: “Sose esavko bespotrebno čhoriba?"},{"book":"Matej","chapter":"26","verse":"9","text":"Bute lovenđe šaj ine te biknel pe adava, a o love te den pe e čororenđe.”"},{"book":"Matej","chapter":"26","verse":"10","text":"A o Isus džanđa sostar vaćerena, i pučlja len: “Sose uznemirinena akala đuvlja? Oj ćerđa maje šukaripe."},{"book":"Matej","chapter":"26","verse":"11","text":"Adalese so o čorore manuša uvek ka oven uzala tumende, a me naka ovav uvek tumencar."},{"book":"Matej","chapter":"26","verse":"12","text":"Čhorđa adava miris upra mande te pripremini mlo telo zako paruniba."},{"book":"Matej","chapter":"26","verse":"13","text":"Čače vaćerava tumenđe, kaj god ki sa i phuv ka vaćeri pe akava Šukar lafi, ka vaćeri pe hem akalestar so oj ćerđa, sar setiba olatar.”"},{"book":"Matej","chapter":"26","verse":"14","text":"Tegani jekh oto dešuduj apostolja – okova kova vičinđa pe Juda Iskariot – dželo koro šerutne sveštenici"},{"book":"Matej","chapter":"26","verse":"15","text":"hem pučlja len: “Kobor ka den man love te izdajinav tumenđe e Isuse?” I on dinde le trijanda srebrna kovanice."},{"book":"Matej","chapter":"26","verse":"16","text":"I otegani o Juda lelja te rodel šukar prilika te izdajini e Isuse."},{"book":"Matej","chapter":"26","verse":"17","text":"A ko prvo dive oto Prazniko e bikvascone marengoro o učenici pučle e Isuse: “Kaj mangeja te ćera će te has e pashakoro hajba?”"},{"book":"Matej","chapter":"26","verse":"18","text":"A o Isus phenđa lenđe: “Džan ki diz koro adava hem adava manuš hem vaćeren lese: ‘O učitelj vaćeri: Mloi vreme paše. Kora tute ka slavinav i Pasha mle učenikonencar.’ ”"},{"book":"Matej","chapter":"26","verse":"19","text":"I o učenici ćerde sar so phenđa lenđe o Isus hem adari čhivde zako hajba e pashakoro."},{"book":"Matej","chapter":"26","verse":"20","text":"Kad peli i rat, o Isus čhivđa pe uzalo astali ple dešuduje apostolencar."},{"book":"Matej","chapter":"26","verse":"21","text":"I sar hana ine, o Isus phenđa lenđe: “Čače vaćerava tumenđe, jekh tumendar ka izdajini man!”"},{"book":"Matej","chapter":"26","verse":"22","text":"On but rastužisale, i lelje jekh palo avereste te pučen le: “Te na injum me adava, Gospode?”"},{"book":"Matej","chapter":"26","verse":"23","text":"A ov phenđa lenđe: “Okova kova mancar macinđa o maro ano čaro, ov ka izdajini man."},{"book":"Matej","chapter":"26","verse":"24","text":"Čače, o Čhavo e Manušesoro valjani te merel sar so pisini ko Sveto Lil, ali jao okole manušese kova ka izdajini le! Po šukar ka ovel lese te na ovel ine bijando!”"},{"book":"Matej","chapter":"26","verse":"25","text":"A lesoro izdajniko o Juda pučlja: “Te na injum me adava, Učitelju?”"},{"book":"Matej","chapter":"26","verse":"26","text":"Sar hana ine, o Isus lelja o maro, zahvalinđa e Devlese hem phaglja le, i dinđa le e učenikonenđe, vaćerindoj: “Len hem han! Akavai mlo telo.”"},{"book":"Matej","chapter":"26","verse":"27","text":"Tegani lelja i čaša e moljaja, zahvalinđa e Devlese hem dinđa la olenđe, vaćerindoj: “Pijen olatar sare!"},{"book":"Matej","chapter":"26","verse":"28","text":"Adalese so akavai mlo rat oto savez, savo čhorela pe butenđe, zako oprostiba e grehengoro."},{"book":"Matej","chapter":"26","verse":"29","text":"I vaćerava tumenđe da naka pijav više oti akaja mol sa đi o dive kad ka pijav tumencar i nevi mol ano carstvo mle Dadesoro.”"},{"book":"Matej","chapter":"26","verse":"30","text":"Tegani đilabde psalmija, i džele ki e Maslinakiri gora."},{"book":"Matej","chapter":"26","verse":"31","text":"Tegani o Isus phenđa lenđe: “Erat sare ka ačhaven man, adalese soi pisime ano Sveto lil:"},{"book":"Matej","chapter":"26","verse":"32","text":"Ali kad ka uštav taro mule, ka džav angla tumende ki Galileja.”"},{"book":"Matej","chapter":"26","verse":"33","text":"A o Petar phenđa lese: “I sare te ačhavde tut, me naka ačhavav tut!”"},{"book":"Matej","chapter":"26","verse":"34","text":"O Isus phenđa lese: “Čače vaćerava će, ki akaja rat, angleder so o bašno ka đilabi, trin puti ka hovave da na pendžareja man.”"},{"book":"Matej","chapter":"26","verse":"35","text":"O Petar phenđa lese: “Naka ćerav adava, čak hem te valjanđum te merav tuja.” I ađahar vaćerde sa o učenici."},{"book":"Matej","chapter":"26","verse":"36","text":"Tegani o Isus dželo ple učenikonencar ko than vičime Getsimanija, i phenđa lenđe: “Bešen akate đikote me džava adari hem molinav man.”"},{"book":"Matej","chapter":"26","verse":"37","text":"Peja lelja e Petre hem soduje čhaven e Zevedejeseren. Pelo lese žal hem pharipe,"},{"book":"Matej","chapter":"26","verse":"38","text":"i phenđa lenđe: “Edobor injum žalosno da mlo vilo ka pharjol! Ačhoven akate hem džangale pazinen mancar.”"},{"book":"Matej","chapter":"26","verse":"39","text":"I dželo hari po dur, pelo mujeja đi phuv hem molinđa pe vaćerindoj: “Dade mleja, te šaj, cide akaja čaša e patnjaja mandar. Ali, nek ovel pali ti volja, a na pali mli.”"},{"book":"Matej","chapter":"26","verse":"40","text":"Tegani irinđa pe koro učenici hem arakhlja len sar sovena, i phenđa e Petrese: “Ah, našti li ine ni jekh sati džangale te pazinen mancar!"},{"book":"Matej","chapter":"26","verse":"41","text":"Džangale pazinen hem molinen tumen te na peren ko iskušenje. O duho mangela te ćerel okova soi šukar, ali o teloi bizoralo.”"},{"book":"Matej","chapter":"26","verse":"42","text":"I palo dujto puti dželo hem molinđa pe vaćerindoj: “Dade mleja, te našti te cide mandar akaja čaša e patnjaja, te na pijav olatar, nek ovel pali ti volja.”"},{"book":"Matej","chapter":"26","verse":"43","text":"I palem, kad irinđa pe, arakhlja len sar sovena adalese so phandljona ine lengere jaćha."},{"book":"Matej","chapter":"26","verse":"44","text":"Ov ačhavđa len hem palem dželo po dur, i trito puti molinđa pe, vaćerindoj ista lafija."},{"book":"Matej","chapter":"26","verse":"45","text":"Tegani irinđa pe koro učenici hem phenđa lenđe: “Pana li sovena hem odmorinena? Ače, alo o sati kad me, o Čhavo e Manušesoro, ka ovav dindo ko vasta e grešnikonengere."},{"book":"Matej","chapter":"26","verse":"46","text":"Ušten! Hajde! Ače mlo izdajniko avela.”"},{"book":"Matej","chapter":"26","verse":"47","text":"I sar pana o Isus vaćeri ine adava, alo o Juda, jekh e dešuduje apostolendar, hem oleja but džene, e mačencar hem e kaštencar, kolen bičhalde o šerutne sveštenici hem o starešine e jevrejengere."},{"book":"Matej","chapter":"26","verse":"48","text":"A o Juda, lesoro izdajniko dinđa len znako vaćerindoj: “Kas ka čumudinav – ovi adava. Ole dolen.”"},{"book":"Matej","chapter":"26","verse":"49","text":"I odmah alo đi o Isus hem phenđa: “Zdravo, učitelju”, hem čumudinđa le ki čham."},{"book":"Matej","chapter":"26","verse":"50","text":"A o Isus phenđa lese: “Amala, ćer okova savese aljan.” Tegani o manuša ale, dolinde e Isuse hem phandle le."},{"book":"Matej","chapter":"26","verse":"51","text":"I dikh, jekh okolendar kola inele e Isuseja dolinđa pe ko mači, ikalđa le hem khuvđa oleja e šerutne sveštenikosere sluga hem čhinđa lesoro kan."},{"book":"Matej","chapter":"26","verse":"52","text":"Tegani o Isus phenđa lese: “Irin o mači olese ko than, adalese so sare kola dolena pe ko mači, oto mači ka meren."},{"book":"Matej","chapter":"26","verse":"53","text":"Tu li mislineja da me našti te rodav mle Dadestar te bičhali maje akana više oto dešuduj armije anđelen?"},{"book":"Matej","chapter":"26","verse":"54","text":"Ali te ćerđum adava, sar ka pherđon o Sveta lila save vaćerena da valjani te ovel ađahar?”"},{"book":"Matej","chapter":"26","verse":"55","text":"Tegani phenđa e manušenđe: “Mačencar hem kaštencar aljen pala mande te dolen man, sar palo pobunjeniko. Divencar ano Hram bešljum hem sikavđum e narodo, i na dolinđen man."},{"book":"Matej","chapter":"26","verse":"56","text":"Ali, sa akava ulo sar te pherđol okova so mandar pisinde o proroci.” Tegani sa o učenici ačhavde le hem našle."},{"book":"Matej","chapter":"26","verse":"57","text":"Okola kola dolinde e Isuse, legarde le koro baro svešteniko o Kajafa, kora kaste čedinde pe o učitelja e Zakonestar hem o starešine."},{"book":"Matej","chapter":"26","verse":"58","text":"O Petar odural džala ine palo Isus sa đi ko boro e bare sveštenikosoro, i đerdinđa andre hem bešlo e slugencar te dikhel so ka ovel."},{"book":"Matej","chapter":"26","verse":"59","text":"A o šerutne sveštenici hem sa o sabor rodena ine nesavo hovavno svedočiba protiv o Isus sar te šaj ćeren te ovel mudardo,"},{"book":"Matej","chapter":"26","verse":"60","text":"ali našti ine te arakhen le, iako ale but hovavne svedoci. A ko kraj ale duj džene"},{"book":"Matej","chapter":"26","verse":"61","text":"hem phende: “Akava manuš phenđa: ‘Šaj te peravav o Hram e Devlesoro hem zako trin dive palem te vazdav le.’ ”"},{"book":"Matej","chapter":"26","verse":"62","text":"I o baro svešteniko uštino hem pučlja e Isuse: “Tut li nane so te phene ko akava so vaćerde protiv tute?”"},{"book":"Matej","chapter":"26","verse":"63","text":"A o Isus trainđa. I o baro svešteniko phenđa lese: “Hava tut sovli upro dživdo Devel, phen amenđe tu li injan o Hrist, o Čhavo e Devlesoro?”"},{"book":"Matej","chapter":"26","verse":"64","text":"O Isus phenđa: “Ađahari sar so phenđan. Ali vaćerava tumenđe: Od akana ka dikhen man, e Čhave e Manušesere, sar bešava ko počasno than, tari desno strana e Najzorale Devlesiri hem sar avava upro oblaci e nebosere.”"},{"book":"Matej","chapter":"26","verse":"65","text":"Tegani o baro svešteniko pharavđa ple šeja hem phenđa: “Hulinđa upro Devel! Na valjani amenđe više svedoci! Ače, akana šunđen i hula!"},{"book":"Matej","chapter":"26","verse":"66","text":"So mislinena?”"},{"book":"Matej","chapter":"26","verse":"67","text":"Tegani čhungarde le ko muj hem khuvde le dumukhencar. A nesave khuvena le ine šamarke,"},{"book":"Matej","chapter":"26","verse":"68","text":"vaćerindoj: “Hriste, prorokujin amenđe ko khuvđa tut!”"},{"book":"Matej","chapter":"26","verse":"69","text":"I sar o Petar bešela avri ano boro, ali nakoro leste jekh sluškinja hem phenđa: “Hem tu injanle e Isuseja tari Galileja!”"},{"book":"Matej","chapter":"26","verse":"70","text":"A o Petar anglo sarijende hovavđa vaćerindoj: “Na džanav sostar vaćereja!”"},{"book":"Matej","chapter":"26","verse":"71","text":"Kad iklilo angli kapija, dikhlja le jekh aver sluškinja, i phenđa okolenđe kola inele adari: “Akava inele e Isuseja e Nazarećanineja!”"},{"book":"Matej","chapter":"26","verse":"72","text":"O Petar palem hovavđa hem pana halja sovli: “Na pendžarava adale manuše!”"},{"book":"Matej","chapter":"26","verse":"73","text":"Na nakhlo but palo adava, okola kola terđona ine adari ale nakoro Petar hem phende: “Tu čače injan jekh olendar! Izdajini tut to vaćeriba!”"},{"book":"Matej","chapter":"26","verse":"74","text":"Tegani o Petar lelja te vičini prokletstvija upra peste hem te hal pe sovli: “Na pendžarava adale manuše!” I odmah o bašno đilabđa."},{"book":"Matej","chapter":"26","verse":"75","text":"Tegani o Petar setinđa pe e Isusesere lafonendar: “Angleder so o bašno ka đilabi, trin puti ka hovave da na pendžareja man.” I iklilo taro boro hem zorale runđa."}]}