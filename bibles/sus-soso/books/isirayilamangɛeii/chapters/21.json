{"data":[{"book":"Isirayila Mangɛe II","chapter":"21","verse":"1","text":"Manasi ɲɛ fu nun firin nan nu a ra a findi mangɛ ra tɛmui naxɛ. A naxa lu kibanyi kui ɲɛ tongo suuli bun ma Darisalamu. A nga nu xili nɛ Xefesiba."},{"book":"Isirayila Mangɛe II","chapter":"21","verse":"2","text":"A naxa fe raba naxan mu rafan Alatala ma, a bira sie xa naamunyi ɲaaxie fɔxɔ ra, Alatala naxee keri na bɔxi ma Isirayila bɔnsɔɛ ya ra."},{"book":"Isirayila Mangɛe II","chapter":"21","verse":"3","text":"A naxa kuye batudee yailan a baba nu bara naxee kana. A naxa Bali kuye xa sɛrɛxɛbadee yailan, a Asera kuye ti, alɔ Isirayila mangɛ Akabu a raba ki naxɛ. A man naxa tunbuie batu fɔlɔ, a a xinbi sin nee bun ma."},{"book":"Isirayila Mangɛe II","chapter":"21","verse":"4","text":"A naxa sɛrɛxɛbade ndee ti kuyee bɛ Alatala xa banxi kui, naxan nu tixi Darisalamu Alatala xili xa fe ra."},{"book":"Isirayila Mangɛe II","chapter":"21","verse":"5","text":"A naxa sɛrɛxɛbade ndee ti tunbuie batufe ra, Alatala xa banxi tɛtɛ firinyie kui."},{"book":"Isirayila Mangɛe II","chapter":"21","verse":"6","text":"A naxa a xa di gan sɛrɛxɛ ra. A nu duure fe nun sematoe fe raba, a nu wɔyɛn ɲinnɛe nun mixi faxaxie ra. A ti Alatala kanke, a nu fe raba naxan mu rafan Alatala ma."},{"book":"Isirayila Mangɛe II","chapter":"21","verse":"7","text":"A naxa Asera kuye masolixi ti Alatala xa banxi kui. Alatala nu bara a masen Dawuda nun a xa di Sulemani bɛ banxi naxan ma fe ra, «N bara Darisalamu nun yi banxi sugandi Isirayila bɔnsɔɛ birin ya ma, n xili sabatide ra abadan."},{"book":"Isirayila Mangɛe II","chapter":"21","verse":"8","text":"N mu Isirayila kerima e xa bɔxi ma sɔnɔn, n naxan fixi e benbae ma, xa e sa birama n ma yaamarie nun n ma sɛriyɛ fɔxɔ ra, n ma konyi Munsa naxan masen e bɛ.»"},{"book":"Isirayila Mangɛe II","chapter":"21","verse":"9","text":"Kɔnɔ Isirayila mu Alatala xui suxu. E xa mangɛ Manasi naxa e xun ti kira ɲaaxi xɔn ma. E xa yunubie naxa dangi sie xa yunubie ra, Alatala naxee sɔntɔ Isirayila ya ra."},{"book":"Isirayila Mangɛe II","chapter":"21","verse":"10","text":"Na kui Alatala naxa a xa masenyi ti a xa namiɲɔnmɛe saabui ra, a falafe ra,"},{"book":"Isirayila Mangɛe II","chapter":"21","verse":"11","text":"«Yudaya mangɛ Manasi, i to bara yunubi raba dangife Amorikae ra, i a niya Yudayakae xa kuyee batu,"},{"book":"Isirayila Mangɛe II","chapter":"21","verse":"12","text":"n tan Isirayila Marigi Alatala xa a masen i bɛ, n gbaloe ragoroma nɛ Yudaya nun Darisalamu ma, naxan findima tɛrɛnna ra mixi birin bɛ."},{"book":"Isirayila Mangɛe II","chapter":"21","verse":"13","text":"N Darisalamu makiitima nɛ alɔ n a raba Samari ra ki naxɛ. N wo xa fe matoma nɛ alɔ n Akabu bɔnsɔɛ xa fe mato ki naxɛ. N Darisalamu mafindima nɛ a legere ma, alɔ pileti mafindima ki naxɛ a na gɛ maxade."},{"book":"Isirayila Mangɛe II","chapter":"21","verse":"14","text":"N na n ma ɲama dɔnxɔɛ rabɛɲinma nɛ, n e lu e yaxuie sagoe, e xun nakana, e halaki,"},{"book":"Isirayila Mangɛe II","chapter":"21","verse":"15","text":"barima e bara fe raba naxan mu rafan n ma, e ti n kanke kabi n e benbae raminixi tɛmui naxɛ Misira bɔxi ra.»"},{"book":"Isirayila Mangɛe II","chapter":"21","verse":"16","text":"Bafe Yudaya xun tife ra kira ɲaaxi xɔn ma, Manasi naxa Darisalamuka gbegbe man faxa tɔɔɲɛgɛ kui."},{"book":"Isirayila Mangɛe II","chapter":"21","verse":"17","text":"Manasi xa taruxui dɔnxɔɛ, a fe ɲaaxi naxee birin naba, na sɛbɛxi Yudaya mangɛe xa taruxui kui."},{"book":"Isirayila Mangɛe II","chapter":"21","verse":"18","text":"A naxa laaxira, e naxa a ragata a benbae fɛ ma gaburi nde kui mangɛ banxi xanbi ra, mangɛ Usa ragata dɛnnaxɛ. A xa di Amon naxa ti mangɛ ra a ɲɔxɔɛ ra."},{"book":"Isirayila Mangɛe II","chapter":"21","verse":"19","text":"Amon nu bara ɲɛ mɔxɔɲɛn nun firin sɔtɔ, a ti mangɛ ra tɛmui naxɛ. A naxa mangɛya ɲɛ firin naba Darisalamu. A nga nu xili nɛ Mesulemeti, Xarusu naxan bari Yotoba bɛ."},{"book":"Isirayila Mangɛe II","chapter":"21","verse":"20","text":"A naxa fe raba naxan mu rafan Alatala ma, alɔ a baba Manasi a raba ki naxɛ."},{"book":"Isirayila Mangɛe II","chapter":"21","verse":"21","text":"A naxa bira a baba xa kira fɔxɔ ra fe birin kui, a naxa kuyee batu a baba naxee batu, a suyidi e bɛ."},{"book":"Isirayila Mangɛe II","chapter":"21","verse":"22","text":"A naxa mɛɛ a benbae Marigi Alatala ra, a mu bira a xa kira fɔxɔ ra."},{"book":"Isirayila Mangɛe II","chapter":"21","verse":"23","text":"A xa kuntigie naxa a yanfa, e a faxa a yɛtɛ banxi kui."},{"book":"Isirayila Mangɛe II","chapter":"21","verse":"24","text":"Kɔnɔ ɲama naxa na yanfantee faxa, e a xa di Yosiya ti mangɛ ra a ɲɔxɔɛ ra."},{"book":"Isirayila Mangɛe II","chapter":"21","verse":"25","text":"Amon xa taruxui dɔnxɔɛ, a fe naxee birin naba, na sɛbɛxi Yudaya mangɛe xa taruxui kui."},{"book":"Isirayila Mangɛe II","chapter":"21","verse":"26","text":"E naxa a ragata a xa gaburi kui, mangɛ banxi xanbi ra, mangɛ Usa ragata dɛnnaxɛ. A xa di Yosiya naxa ti mangɛ ra a ɲɔxɔɛ ra."}]}