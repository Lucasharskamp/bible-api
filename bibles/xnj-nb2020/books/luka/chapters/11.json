{"data":[{"book":"Luka","chapter":"11","verse":"1","text":"Ligono limonga, Yesu avili pandu ayupayi kwa Chapanga. Peamalili, mmonga wa vawuliwa vaki akamjovela, “Bambu, tiwulayi na tete kuyupa kwa Chapanga ngati Yohani chaavawuli vawuliwa vaki.”"},{"book":"Luka","chapter":"11","verse":"2","text":"Yesu akavajovela. “Pemuyupa kwa Chapanga, mujova naha,"},{"book":"Luka","chapter":"11","verse":"3","text":"Utipela chakulya chitu cha magono goha."},{"book":"Luka","chapter":"11","verse":"4","text":"Utilekekesayi getikubudila Chapanga,"},{"book":"Luka","chapter":"11","verse":"5","text":"Kangi akavajovela vawuliwa vaki, “Yani pagati yinu mweavi na nkozi, na akamhambila pagati ya kilu na kumjovela ‘Mlongo wangu, chondi niyayika mabumunda gadatu na kangi yati nikuwuyisila,"},{"book":"Luka","chapter":"11","verse":"6","text":"ndava muni nkozi wangu anihikalili kuhuma mulugendu, na nene nivii lepi na chakumpela!’"},{"book":"Luka","chapter":"11","verse":"7","text":"Ndi yula wa mugati, ngaamyangwili, ‘Kotoka kuning'aha! Muni, nimali kudinda mlyangu, nene na vana vangu tigonili, nakuhotola kuyimuka kukupela!’"},{"book":"Luka","chapter":"11","verse":"8","text":"Nikuvajovela yati iyimuka lepi kuhamba kumpela pamonga na kuvya nkozi waki, nambu ndava ya kukangamala kwaki kuyupa, yati iyimuka na kumpela chochoha cheigana."},{"book":"Luka","chapter":"11","verse":"9","text":"Hinu nikuvajovela, muyupa na nyenye yati mwipewa, mulonda yati mwipata, muhodisa mlyangu yati mwidinduliwa."},{"book":"Luka","chapter":"11","verse":"10","text":"Muni mundu yeyoha mweiyupa ipewa na mweilonda ipata na mweihodesa mlyangu idinduliwa."},{"book":"Luka","chapter":"11","verse":"11","text":"Muni yani mweavi dadi ndi mwana waki amuyupili somba wu, yati akumpela liyoka pahali pa somba?"},{"book":"Luka","chapter":"11","verse":"12","text":"Na ngati amuyupi likang'a yati ampela chipilili?"},{"book":"Luka","chapter":"11","verse":"13","text":"Hinu nyenye pamonga na uhakau winu, mumanyi kuvapela vana vinu vindu vyabwina, chakaka Dadi winu wa kunani yati ikita na pawaka, muni yati akuvapela Mpungu Msopi vala vevakumuyupa!”"},{"book":"Luka","chapter":"11","verse":"14","text":"Ligono limonga Yesu avi mukuuvinga mzuka wewamkitili mundu mmonga kuvya ngajova. Ndi, mzuka ukamuwuka, mundu yula akahotola kulongela, hati msambi wa vandu ukakangasa."},{"book":"Luka","chapter":"11","verse":"15","text":"Nambu vandu vangi vakajova, “Ivinga mizuka kwa uhotola wa Belizebuli, mkulu wa mizuka.”"},{"book":"Luka","chapter":"11","verse":"16","text":"Vangi vakamlinga Yesu, vakamgana, akita gachinamtiti kulangisa kuvya uhotola waki uhumili kwa Chapanga."},{"book":"Luka","chapter":"11","verse":"17","text":"Nambu Yesu amanyili maholo gavi, akavajovela, Unkosi wowoha wula, weulekangini chikundi chikundi nakuhotola kusindimala, mewawa na vandu va nyumba yimonga vevalekangini yati viyaga."},{"book":"Luka","chapter":"11","verse":"18","text":"Ngati Setani ana chikundi chechikomana chene kwa chene, unkosi waki yati uyima wuli? Nijova genaga ndava nyenye mukunijova nene nivinga mizuka kwa uhotola wa Belizebuli."},{"book":"Luka","chapter":"11","verse":"19","text":"Vawuliwa vinu vivinga mizuka ngati mewa chenikita nene. Ndava kyani nyenye mwijova nene nivinga mizuka kwa uhotola wa Belizebuli? Hinu venavo ndi yati vakuvahamula nyenye."},{"book":"Luka","chapter":"11","verse":"20","text":"Nambu ngati nivinga mizuka kwa uhotola wa Chapanga, ndi mumanya kuvya Unkosi waki umali kuhika kwinu."},{"book":"Luka","chapter":"11","verse":"21","text":"Mundu mweavi na makakala, pailindalila nyumba yaki na vindu vya ngondo, vindu vyaki vyoha vivya bwina."},{"book":"Luka","chapter":"11","verse":"22","text":"Nambu akabwelayi mundu yungi mweavi na makakala neju na kumzangila na kumnyaga vindu vyaki vya ngondo, mundu mwenuyo ihotola kuvitola vindu vyaki vyoha na kuvigavanisa."},{"book":"Luka","chapter":"11","verse":"23","text":"“Mundu yoyoha yula mwangalongosana na nene, mwenuyo isigana, na yoyoha yula mweibela kunonga pamonga na nene, mwenuyo ipechengana.”"},{"book":"Luka","chapter":"11","verse":"24","text":"“Mzuka ngati uvingiwi kwa mundu, ulyungalyunga kulugangatu mukulonda pandu pa kupumulila. Ngati apapati lepi ukujijovela, ‘Yati niwuya kunyumba yangu kwenikahumili.’"},{"book":"Luka","chapter":"11","verse":"25","text":"Peiwuya ikolela nyumba yila yitendelikiwi na vindu vivikiwi bwina."},{"book":"Luka","chapter":"11","verse":"26","text":"Ndi, ihamba kuhitola mizuka hingi saba, yeyivi hihakau kuliku mwene, ndi penapo yoha yikumuyingila mundu yula. Mundu mwenuyo hinu wumi waki wivya uhakau neju, kuliku chaakavili lukumbi lwa kutumbula.”"},{"book":"Luka","chapter":"11","verse":"27","text":"Paajovayi genago, mdala mmonga mweavi pagati ya msambi wa vandu akajova kwa lwami luvaha, “Limotisiwayi lileme lelikugegili na livele lelakunyong'isi!”"},{"book":"Luka","chapter":"11","verse":"28","text":"Yesu akajova, “Vamotisiwa veviyuwana lilovi la Chapanga na kulikamula!”"},{"book":"Luka","chapter":"11","verse":"29","text":"Msambi wa vandu pawayonjokisi, Yesu akavajovela, “Chiveleku ichi ndi chihakau, chigana ulangisu kuhuma kunani kwa Chapanga, nambu yati nakupewa ulangisu wowoha manya ngawula wa Yona."},{"book":"Luka","chapter":"11","verse":"30","text":"Mewawa Yona chalolikini kuvya ulangisu kwa vandu va ku Ninawi, ndi na Mwana wa Mundu yati ivya chinamtiti kwa chiveleku ichi."},{"book":"Luka","chapter":"11","verse":"31","text":"Nkosi wa chidala wa kusini yati ihumila ligono la muhalu ukulu, lukumbi lwa muhalu wa chiveleku ichi na mwene yati ijova chiveleku ichi chibudili. Muni mwene agendili kuhuma mulima wa kutali kubwela kuyuwanila malovi ga luhala ga Nkosi Solomoni, nambu penapa avi mkulu kuliku Nkosi Solomoni."},{"book":"Luka","chapter":"11","verse":"32","text":"Vandu va ku Ninawi yati vihumila ligono la muhalu ukulu pamonga na vandu va chiveleku ichi yati vijova chibudili. Muni vandu va Ninawi vamuwuyalili Chapanga ndava ujumbi wa Chapanga weakokwisi Yona. Nambu penapa avi mkulu kuliku Yona!”"},{"book":"Luka","chapter":"11","verse":"33","text":"“Kawaka mundu mweipambika hahi na kuyifiya amala kuyigubika na chiviga, nambu hahi ngati yipambikwi vivika kunani kuchibokoselu, muni yilangasayi bwina mugati mwoha na vandu voha veviyingila valola bwina."},{"book":"Luka","chapter":"11","verse":"34","text":"Lihu laku ndi hahi ya higa yaku. Ngati lihu laku livi bwina, higa yaku yivi mulumuli. Nambu lihu laku likoywiki, higa yaku yivi mchitita."},{"book":"Luka","chapter":"11","verse":"35","text":"Mujilolayi neju, lumuli lweluvi mugati yaku lukoto kuvya chitita."},{"book":"Luka","chapter":"11","verse":"36","text":"Ndi, ngati higa yaku yoha una lumuli, changali pandu pangi kuvya chitita, higa yaku yati ying'asima ngati hahi cheyilangasa kwa lumuli lwaki.”"},{"book":"Luka","chapter":"11","verse":"37","text":"Yesu peamali kujova genago, Mfalisayu mmonga amgongolili Yesu kulya chakulya kunyumba yaki ndi Yesu akahamba kwenuko, na akatama kulya."},{"book":"Luka","chapter":"11","verse":"38","text":"Mfalisayu yula akakangasa, muni amuweni Yesu asambili lepi kwakona chakulya."},{"book":"Luka","chapter":"11","verse":"39","text":"Bambu akamjovela, “Nyenye Vafalisayu msanja chikombi na nkeve kuvala, nambu mugati mumemili kugana vindu vyamahele na uhakau."},{"book":"Luka","chapter":"11","verse":"40","text":"Vayimu nyenye! Wu, Chapanga awumbili lepi vya kuvala, na kangi awumbili lepi vya mugati?"},{"book":"Luka","chapter":"11","verse":"41","text":"Nambu muvapela vangangu vyevivili mugati, munkele na muchikombi na kila chindu chivyaa chabwina kwa nyenye.”"},{"book":"Luka","chapter":"11","verse":"42","text":"“Yati muchikolela nyenye Vafalisayu, muni mkumpela Chapanga lilundu limonga pagati ya kumi za ndimbilu na libonongo na mahamba gangi ga likolo. Nambu mwileka kuvakitila vandu gegiganikiwa, na kumgana Chapanga. Yikuvagana kugakamula genago changali kukosiwa na gangi gala.”"},{"book":"Luka","chapter":"11","verse":"43","text":"“Yati muchikolela nyenye Vafalisayu, ndava mwigana kutama muvigoda vya kulongolo munyumba za kukonganekela Vayawudi na kujambuswa na vandu cha kugundamiliwa pavikonganika vandu."},{"book":"Luka","chapter":"11","verse":"44","text":"Yati muchikolela, ndava muni muvi ngati matinda gegafiyiki na vandu vigenda panani yaki changamanya.”"},{"book":"Luka","chapter":"11","verse":"45","text":"Mundu mmonga mweimanya malagizu akamyangula, “Muwula, malovi gaku ukutiliga na tete.”"},{"book":"Luka","chapter":"11","verse":"46","text":"Yesu akamyangula, “Na nyenye mwemwimanya malagizu yati muchikolela! Muni mukuvagegesa vandu ndwika yeyitopa yangagegeka, na kuni mwavene nakutalambula hata lung'onji kuvatangatila."},{"book":"Luka","chapter":"11","verse":"47","text":"Mwalachikolela nyenye! Muni mwijenga matinda ga vamlota va Chapanga, vavakomiwi na vagogo vinu."},{"book":"Luka","chapter":"11","verse":"48","text":"Mewawa mwavene mwilangisa chakaka na kuyidakila na matendu ga vagogo vinu, muni vene vavakomili vamlota va Chapanga na nyenye mwijenga matinda gavi."},{"book":"Luka","chapter":"11","verse":"49","text":"Ndava ya genago, luhala lwa Chapanga lwajovili naha, ‘Yati nivaletela vamlota na vamitumi, nambu vangi vikomiwa na vangi yati ving'ahiswa.’"},{"book":"Luka","chapter":"11","verse":"50","text":"Ndi vandu va lukumbi ulu yati viyingila mumuhalu, ndava ya lifwa la vamlota va Chapanga voha vevakomiwi kutumbula kuwumbikiwa kwa mulima,"},{"book":"Luka","chapter":"11","verse":"51","text":"kutumbula peakomiwi Abeli mbaka kukomiwa kwa Zakalia mwevamkomili pagati ya lusanja lwa luteta na pandu pamsopi. Ena chakaka, chiveleku ichi chiyingila mumuhalu ndava ya matendu genago.”"},{"book":"Luka","chapter":"11","verse":"52","text":"“Mwalachikolela nyenye mwemumanya Malagizu! Muni mufiyili fungulu wa mlyangu wa kumanya, nyenye mwavene nakuyingila, na muvabelalili vevakaliyigila vakotoka kuyingila!”"},{"book":"Luka","chapter":"11","verse":"53","text":"Yesu pawukili penapo, Vafalisayu na vawula va malagizu kutumbula penapo vakamyomela neju na kumlinga kwa kumkota mambu gamahele,"},{"book":"Luka","chapter":"11","verse":"54","text":"Muni vagana kumkamula kwa malovi geijova."}]}