{"data":[{"book":"2 AbaseKhorinte","chapter":"10","verse":"1","text":"Ngenxa yokuthobeka lobumnene bukaKhristu ngiyalincenga, mina Phawuli “owethukayo” nxa ngilani ubuso ngobuso kodwa ngilesibindi nxa ngikude!"},{"book":"2 AbaseKhorinte","chapter":"10","verse":"2","text":"Ngiyalicela ukuthi ekufikeni kwami kungaze kwadingeka ukuba ngize ngibe lesibindi njengalokhu engikhangelele ukuba laso mayelana labanye abantu abacabanga ukuthi siphila ngokwezilinganiso zomhlaba lo."},{"book":"2 AbaseKhorinte","chapter":"10","verse":"3","text":"Ngoba lanxa sihlala emhlabeni, kasilwi mpi njengokwenziwa ngumhlaba."},{"book":"2 AbaseKhorinte","chapter":"10","verse":"4","text":"Izikhali esilwa ngazo akusizo zikhali zasemhlabeni. Kodwa zilamandla kaNkulunkulu okudiliza izinqaba."},{"book":"2 AbaseKhorinte","chapter":"10","verse":"5","text":"Sichitha inkani lokuzazisa konke okuzibekayo kumelane lokwazi uNkulunkulu njalo siyayithumba yonke imicabango ukuba siyenze ibe ngemlalelayo uKhristu."},{"book":"2 AbaseKhorinte","chapter":"10","verse":"6","text":"Njalo sizakuba silungele ukujezisa zonke izenzo zokungalaleli nxa ukulalela kwenu kungaphelela."},{"book":"2 AbaseKhorinte","chapter":"10","verse":"7","text":"Lina likhangela kuphela lokho okubonakalayo. Nxa umuntu ekholwa ukuthi ungokaKhristu, kakhumbule njalo ukuthi lathi singabakaKhristu njengaye."},{"book":"2 AbaseKhorinte","chapter":"10","verse":"8","text":"Ngoba lanxa ngizincoma kancane ngamandla iNkosi eyasinika wona ukuba lakhiwe kulokuba lichithwe, angiyikuyangeka ngakho."},{"book":"2 AbaseKhorinte","chapter":"10","verse":"9","text":"Kangifuni ukuba kube sengathi ngiyalethusela ngezincwadi zami."},{"book":"2 AbaseKhorinte","chapter":"10","verse":"10","text":"Ngoba abanye bathi, “Izincwadi zakhe zilesisindo lomfutho kodwa yena uqobo uyeyiseka lakukhulumayo kufana leze.”"},{"book":"2 AbaseKhorinte","chapter":"10","verse":"11","text":"Abantu abanjalo kumele bakwazi ukuthi lokho okukhanya siyikho ezincwadini zethu nxa singekho, sizakuba yikho kanye ngezenzo zethu nxa sesikhona."},{"book":"2 AbaseKhorinte","chapter":"10","verse":"12","text":"Kasenelisi ukuzilinganisa loba ukuziqathanisa labanye abazibabazayo. Nxa bezilinganisa bona ngokwabo babuye baziqathanise bona ngokwabo, kabahlakaniphanga."},{"book":"2 AbaseKhorinte","chapter":"10","verse":"13","text":"Kodwa thina kasizincomi kudlule imikhawulo efaneleyo. Kodwa ukuzincoma kwethu sikukhawulisa ebangeni uNkulunkulu asibekele lona, ibanga elifikayo lakini."},{"book":"2 AbaseKhorinte","chapter":"10","verse":"14","text":"Kasedlulisi malawulo ekuzincomeni kwethu, njengokuba kungenzakala lapho kungabe kasizanga kini, ngoba safinyelela ukuzafika kini levangeli likaKhristu."},{"book":"2 AbaseKhorinte","chapter":"10","verse":"15","text":"Njalo kasedluli mikhawulo yethu ngokuzincoma ngomsebenzi owenziwe ngabanye. Ithemba lethu yikuthi lapho ukukholwa kwenu kuqhubeka kukhula, indawo yethu yokusebenza phakathi kwenu izaqhela kakhulu,"},{"book":"2 AbaseKhorinte","chapter":"10","verse":"16","text":"sitshumayele ivangeli ezigabeni ezingale kwenu. Ngoba kasifuni kuzincoma ngomsebenzi ovele usuyenziwe endaweni yomunye umuntu."},{"book":"2 AbaseKhorinte","chapter":"10","verse":"17","text":"Kodwa, “Lowo ozincomayo kazincome eNkosini.”10.17 UJeremiya 9.24"},{"book":"2 AbaseKhorinte","chapter":"10","verse":"18","text":"Ngoba akusimuntu ozibabazayo onguye ovunywayo, kodwa umuntu onconywa yiNkosi."}]}