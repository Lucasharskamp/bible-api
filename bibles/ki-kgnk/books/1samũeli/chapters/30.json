{"data":[{"book":"1 Samũeli","chapter":"30","verse":"1","text":"Na rĩrĩ, Daudi na andũ ake maakinyire Zikilagi mũthenya wa gatatũ. Nao Amaleki magĩkorwo nĩ matharĩkĩire Negevu na Zikilagi. Nĩmahũrĩte Zikilagi na makarĩcina,"},{"book":"1 Samũeli","chapter":"30","verse":"2","text":"na nĩmatahĩte andũ-a-nja arĩa othe maarĩ kuo, andũ ethĩ o na arĩa akũrũ. Matiigana kũũraga mũndũ o na ũmwe, no nĩmamakuuire magĩthiĩ nao."},{"book":"1 Samũeli","chapter":"30","verse":"3","text":"Rĩrĩa Daudi na andũ ake mookire Zikilagi, maakorire rĩcinĩtwo na mwaki, na atumia ao na ariũ ao na airĩtu ao magatahwo."},{"book":"1 Samũeli","chapter":"30","verse":"4","text":"Nĩ ũndũ ũcio Daudi na andũ ake makĩrĩra maanĩrĩire nginya makĩaga hinya wa kũrĩra rĩngĩ."},{"book":"1 Samũeli","chapter":"30","verse":"5","text":"Atumia a Daudi eerĩ nĩmatahĩtwo, Ahinoamu wa Jezireeli, na Abigaili ũrĩa warĩ mũtumia wa ndigwa wa Nabali kuuma Karimeli."},{"book":"1 Samũeli","chapter":"30","verse":"6","text":"Daudi akĩnyariirĩka mũno nĩ ũndũ andũ nĩmaciirĩire kũmũhũũra na mahiga; o mũndũ arĩ na marũrũ ngoro nĩ ũndũ wa aanake na airĩtu ake. No Daudi akĩgĩa na hinya thĩinĩ wa Jehova Ngai wake."},{"book":"1 Samũeli","chapter":"30","verse":"7","text":"Daudi agĩcooka akĩĩra Abiatharu, mũthĩnjĩri-Ngai, mũrũ wa Ahimeleku atĩrĩ, “Ndeehera ebodi.” Nake Abiatharu akĩmũrehera ebodi,"},{"book":"1 Samũeli","chapter":"30","verse":"8","text":"nake Daudi agĩtuĩria ũhoro kũrĩ Jehova, akĩũria atĩrĩ, “Nyingatithie mbũtũ ĩyo ĩtũtharĩkĩire? Nĩngũmĩkinyĩra?”"},{"book":"1 Samũeli","chapter":"30","verse":"9","text":"Daudi na andũ magana matandatũ arĩa maarĩ hamwe nake magĩkinya Mũkuru wa Besori, harĩa amwe ao maatigirwo thuutha,"},{"book":"1 Samũeli","chapter":"30","verse":"10","text":"nĩgũkorwo andũ ta magana meerĩ maarĩ anogu mũno, makĩremwo nĩ kũringa mũkuru ũcio. No Daudi na andũ magana mana magĩthiĩ na mbere kũmarũmĩrĩra."},{"book":"1 Samũeli","chapter":"30","verse":"11","text":"Nao magĩkorerera Mũmisiri werũ-inĩ, makĩmũtwara kũrĩ Daudi. Makĩmũhe maaĩ ma kũnyua na irio cia kũrĩa,"},{"book":"1 Samũeli","chapter":"30","verse":"12","text":"na kĩenyũ kĩa ngũyũ hihe na imanjĩka igĩrĩ cia thabibũ nyũmithie. Akĩrĩa agĩcookwo nĩ hinya, nĩ ũndũ ndaarĩte irio kana akanyua maaĩ handũ ha mĩthenya ĩtatũ, ũtukũ na mũthenya."},{"book":"1 Samũeli","chapter":"30","verse":"13","text":"Daudi akĩmũũria atĩrĩ, “We ũrĩ wa ũ na uumĩte kũ?”"},{"book":"1 Samũeli","chapter":"30","verse":"14","text":"Nĩtwatharĩkĩire Negevu ya Akerethi,30:14 Akerethi maarĩ a mbarĩ cia Afilisti. na rũgongo rwa bũrũri wa Juda, na Negevu ya Kalebu, na tũgĩcina Zikilagi.”"},{"book":"1 Samũeli","chapter":"30","verse":"15","text":"Daudi akĩmũũria atĩrĩ, “Wahota kũndongoria ũnjikũrũkie kũrĩ mbũtũ ĩyo ĩraatharĩkĩire?”"},{"book":"1 Samũeli","chapter":"30","verse":"16","text":"Agĩtongoria Daudi, magĩikũrũka, nao makĩmakora kũu, maharaganĩte bũrũri-inĩ ũcio, makĩrĩa na makĩnyua, magĩĩkenagia nĩ ũndũ wa ũrĩa maatahĩte indo nyingĩ kuuma bũrũri wa Afilisti, na kuuma Juda."},{"book":"1 Samũeli","chapter":"30","verse":"17","text":"Daudi akĩmahũũra kuuma hwaĩ-inĩ kũrĩ mairia nginya hwaĩ-inĩ wa mũthenya ũyũ ũngĩ, na gũtirĩ mũndũ o na ũmwe worire, tiga o aanake magana mana arĩa maahaicire ngamĩĩra ciao makĩũra."},{"book":"1 Samũeli","chapter":"30","verse":"18","text":"Daudi agĩcookia indo ciothe iria Aamaleki maakuuĩte, o hamwe na atumia ake eerĩ."},{"book":"1 Samũeli","chapter":"30","verse":"19","text":"Gũtirĩ kĩndũ o na kĩmwe kĩagire: mũndũ mwĩthĩ kana mũkũrũ, kamwana kana kairĩtu, indo iria ciothe ciatahĩtwo kana kĩndũ o gĩothe kĩrĩa maakuuĩte. Daudi agĩcookithia indo ciothe."},{"book":"1 Samũeli","chapter":"30","verse":"20","text":"Nake akĩoya ndũũru ciothe cia mbũri na ngʼombe, nao andũ ake magĩcitwara mbere ya mahiũ marĩa mangĩ, makiugaga atĩrĩ, “Ici nĩ indo iria Daudi aatahĩte.”"},{"book":"1 Samũeli","chapter":"30","verse":"21","text":"Ningĩ Daudi agĩkinya harĩ andũ arĩa magana meerĩ arĩa maanogete mũno makaremwo nĩ kũmũrũmĩrĩra na magatigwo thuutha hau mũkuru-inĩ wa Besori. Magĩũka gũthagaana Daudi na andũ arĩa maarĩ nake. Rĩrĩa Daudi na andũ ake maakuhĩrĩirie, akĩmageithia."},{"book":"1 Samũeli","chapter":"30","verse":"22","text":"No andũ arĩa othe aaganu na arĩa a haaro thĩinĩ wa arũmĩrĩri a Daudi makiuga atĩrĩ, “Tondũ matiathiire hamwe na ithuĩ-rĩ, tũtikũgayana nao indo cia gũtahwo iria tũcookithĩtie. No rĩrĩ, o mũndũ no oe mũtumia wake na ciana athiĩ.”"},{"book":"1 Samũeli","chapter":"30","verse":"23","text":"Daudi agĩcookia atĩrĩ, “Aca, ariũ a baba, mũtingĩĩka ũguo na indo iria Jehova atũheete. Nĩatũgitĩire na akaneana mbũtũ iria ciatũũkĩrĩire moko-inĩ maitũ."},{"book":"1 Samũeli","chapter":"30","verse":"24","text":"Nũũ ũngĩthikĩrĩria ũguo mũroiga? Igai rĩa mũndũ ũrĩa watigirwo akĩrora indo rĩkũiganana na rĩa ũrĩa waikũrũkire agĩthiĩ mbaara-inĩ. Othe mekũgayana o ũndũ ũmwe.”"},{"book":"1 Samũeli","chapter":"30","verse":"25","text":"Daudi agĩtua ũndũ ũcio ũtuĩke kĩrĩra na watho wa kũrũmagĩrĩrwo kũu Isiraeli kuuma mũthenya ũcio nginya ũmũthĩ."},{"book":"1 Samũeli","chapter":"30","verse":"26","text":"Rĩrĩa Daudi aakinyire Zikilagi, agĩtũmĩra athuuri a Juda arĩa maarĩ arata ake indo imwe cia iria ciatahĩtwo, akĩmeera atĩrĩ, “Gĩkĩ nĩ kĩheo kĩanyu harĩ indo iria itahĩtwo kuuma kũrĩ thũ cia Jehova.”"},{"book":"1 Samũeli","chapter":"30","verse":"27","text":"Agĩcitũmĩra arĩa maarĩ Betheli, na Ramothu-Negevu, na Jatiri;"},{"book":"1 Samũeli","chapter":"30","verse":"28","text":"na arĩa maarĩ Aroeri, na Sifimothu, na Eshitemoa,"},{"book":"1 Samũeli","chapter":"30","verse":"29","text":"na Rakali; na arĩa maarĩ matũũra ma Ajerameeli, na Akeni;"},{"book":"1 Samũeli","chapter":"30","verse":"30","text":"o na arĩa maarĩ Horoma, na Bori-Ashani, na Athaki,"},{"book":"1 Samũeli","chapter":"30","verse":"31","text":"na Hebironi; na arĩa maarĩ kũndũ guothe kũrĩa Daudi na andũ ake moorũũrĩte."}]}