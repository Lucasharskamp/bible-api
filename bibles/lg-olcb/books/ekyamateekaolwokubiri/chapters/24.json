{"data":[{"book":"Ekyamateeka Olwokubiri","chapter":"24","verse":"1","text":"Omusajja bw’anaawasanga omukazi, naye oluvannyuma n’amukyawa, kubanga amuvumbuddeko ebitamusanyusa, bw’atyo n’amuwandiikira ebbaluwa ey’okumugoba, n’agimukwasa, n’amugoba mu nnyumba ye,"},{"book":"Ekyamateeka Olwokubiri","chapter":"24","verse":"2","text":"omukazi oyo anaayinzanga okwefunira omusajja omulala n’amufumbirwa."},{"book":"Ekyamateeka Olwokubiri","chapter":"24","verse":"3","text":"Omusajja ono owookubiri naye bw’anaamukyawanga n’amuwandiikira ebbaluwa ey’okumugoba, n’agimukwasa, n’amugoba mu nnyumba ye, oba omusajja oyo owookubiri bw’anaafanga;"},{"book":"Ekyamateeka Olwokubiri","chapter":"24","verse":"4","text":"bba eyasooka, eyali amugobye takkirizibwenga kuddamu kumuwasa kuba mukazi we, kubanga omukazi oyo anaabanga amaze okwebaka n’omusajja omulala. Ekyo kinaabanga kya kivve mu maaso ga Mukama. Totwalanga kibi mu nsi Mukama Katonda wo gy’akuwa okubeera obutaka bwo obw’enkalakkalira."},{"book":"Ekyamateeka Olwokubiri","chapter":"24","verse":"5","text":"Omusajja bw’anaabanga yaakawasa taalondebwenga kugenda kutabaala oba okuweebwa omulimu omulala omunene ng’ogwo. Anaasigalanga mu maka ge okumala ebbanga lya mwaka mulamba ng’asanyusa mukazi we gw’anaabanga awasizza."},{"book":"Ekyamateeka Olwokubiri","chapter":"24","verse":"6","text":"Omuntu bw’awolanga munne n’amusaba omusingo, oba akakalu, tamuggyangako lubengo oba enso ng’omusingo oba akakalu, kubanga mu musingo ng’ogwo, aba atwaliddemu obulamu bwa munne."},{"book":"Ekyamateeka Olwokubiri","chapter":"24","verse":"7","text":"Omuntu bw’anaakwatibwanga ng’awamba, obanga atunda Omuyisirayiri munne mu buddu, kale omuwambi anattibwanga. Bw’otyo bw’onoomalangamu ekibi wakati mu mmwe."},{"book":"Ekyamateeka Olwokubiri","chapter":"24","verse":"8","text":"Bwe wanaagwangawo obulwadde obw’olususu ng’obw’ebigenge, weegenderezanga nnyo, n’ogonderanga ebyo Abaleevi, bakabona, bye banaabalagiranga okukola, nga bwe mbalagidde."},{"book":"Ekyamateeka Olwokubiri","chapter":"24","verse":"9","text":"Ojjukiranga Mukama Katonda wo kye yakola Miryamu nga muli mu lugendo lwammwe nga muva mu Misiri."},{"book":"Ekyamateeka Olwokubiri","chapter":"24","verse":"10","text":"Bw’owolanga munno ekintu eky’engeri yonna, toyingiranga mu nnyumba ya munno oyo okunonamu omusingo."},{"book":"Ekyamateeka Olwokubiri","chapter":"24","verse":"11","text":"Ggwe awoze onaabeeranga wabweru n’olindirira oyo gw’onoobanga owoze, okukuleetera omusingo ogwo."},{"book":"Ekyamateeka Olwokubiri","chapter":"24","verse":"12","text":"Gw’owoze bw’anaabanga omwavu, ekyambalo ky’anaabanga akuwadde ng’omusingo, tosulanga nakyo."},{"book":"Ekyamateeka Olwokubiri","chapter":"24","verse":"13","text":"Enjuba bw’eneebanga yaakagwa, onookiddizanga munno oyo alyoke akyebikke ekiro nga yeebase. Bw’atyo anaakwebazanga era kinaabanga kikolwa kya butuukirivu mu maaso ga Mukama Katonda wo."},{"book":"Ekyamateeka Olwokubiri","chapter":"24","verse":"14","text":"Toyiikirizanga mwavu n’omupakasi ali mu kwetaaga, n’olwawo okumusasula empeera ye; ne bw’anaabanga Omuyisirayiri munno oba ow’okubannamawanga abanaabeeranga mu nsi yo nga basula mu kimu ku bibuga byo."},{"book":"Ekyamateeka Olwokubiri","chapter":"24","verse":"15","text":"Onoomusasulanga empeera ye eya buli lunaku ng’enjuba tennaba kugwa, kubanga mwavu n’omutima gwe gubeera ku mpeera eyo. Kubanga bw’onoomulagajjaliranga, anaayinzanga okukaabirira Mukama Katonda n’akuloopayo, bw’otyo onoogwanga mu musango ogw’ekibi."},{"book":"Ekyamateeka Olwokubiri","chapter":"24","verse":"16","text":"Bakitaabwe b’abaana tebattibwenga nga babalanganga abaana baabwe, n’abaana tebattibwenga nga babalanganga bakitaabwe; buli omu anattibwanga ng’alangibwanga ekibi kye ye yennyini."},{"book":"Ekyamateeka Olwokubiri","chapter":"24","verse":"17","text":"Bannamawanga b’onoobeeranga nabo, n’abaana bamulekwa, obasaliranga emisango gyabwe n’obwenkanya, era totwalanga kyambalo kya nnamwandu ng’omusingo."},{"book":"Ekyamateeka Olwokubiri","chapter":"24","verse":"18","text":"Ojjukiranga nga bwe wali omuddu mu Misiri, naye Mukama Katonda wo n’akununulayo. Kyenva nkulagira okukolanga bw’otyo."},{"book":"Ekyamateeka Olwokubiri","chapter":"24","verse":"19","text":"Bw’onookungulanga ebibala mu nnimiro yo ne weerabirayo ekinywa mu nnimiro, toddangayo kukikima. Onookirekeranga omunnaggwanga oba omwana omufuuzi oba nnamwandu; bw’atyo Mukama alyoke akuwenga omukisa mu byonna by’onookolanga."},{"book":"Ekyamateeka Olwokubiri","chapter":"24","verse":"20","text":"Bw’onookubanga emizeeyituuni okuva ku miti gyo, toddangayo ku matabi mulundi gwakubiri okumalirako ddala ebibala ebinaabanga bisigaddeko. Ebyo binaabanga bya bannamawanga, n’abaana bamulekwa ne bannamwandu."},{"book":"Ekyamateeka Olwokubiri","chapter":"24","verse":"21","text":"Bw’onookungulanga emizabbibu okuva mu nnimiro yo, toddangamu mulundi gwakubiri. Ebibala ebinaabanga bisigaddeko onoobirekeranga bannamawanga, ne bamulekwa ne bannamwandu."},{"book":"Ekyamateeka Olwokubiri","chapter":"24","verse":"22","text":"Ojjukiranga nga bwe wali omuddu mu nsi ey’e Misiri; kyenva nkulagira okukolanga bw’otyo."}]}