{"data":[{"book":"1 Qoronttosa","chapter":"15","verse":"1","text":"Ha7ika ta ishato ta intena sabakin inte ekkidine izan minni eqqida mishiracho qaala ha7i qofisana koyays."},{"book":"1 Qoronttosa","chapter":"15","verse":"2","text":"Ta intes sabakida qaala inte lo7ethi oykkiko he mishiracho qaalan inte attana. Hessa mala gidontta aggiko inte ammanoy coo mela hadakko."},{"book":"1 Qoronttosa","chapter":"15","verse":"3","text":"Tani taas ekkidayssane wursofe adhdhizayssa intes aatha imadis. Geesha maxaafati gizayssa mala Kiristoosay nu nagara gishshi hayqides."},{"book":"1 Qoronttosa","chapter":"15","verse":"4","text":"Moogettides; Geesha maxaafatan xaafettidayssa mala hedzdzantho gallas hayqope dendides."},{"book":"1 Qoronttosa","chapter":"15","verse":"5","text":"Hessafe kaallidi Phixirosas bettides. Qasseka Yesusa kaalliza tammane nam77atas bettides."},{"book":"1 Qoronttosa","chapter":"15","verse":"6","text":"Hessafe guye ichchachu xeetupe bollara diza ammanizaytas issito bettides. He iza be7ida asape dariza baggay paxa dees. Baggay qasse hayqqides"},{"book":"1 Qoronttosa","chapter":"15","verse":"7","text":"Hessafe guye Yaqobes bettides. Kaallidika kumetha hawaristas bettides."},{"book":"1 Qoronttosa","chapter":"15","verse":"8-9","text":"Tani hawarista wursofe guuthukko. Tani kase Xoossa woossa keeth goodida gishshi haware geetistanas ta bessonttadekko shin asa wursofe awucaya milatiza taasika bettides."},{"book":"1 Qoronttosa","chapter":"15","verse":"10","text":"Gido attin Xoossa kiyatethan ha7i ta hanidayssa hanadis. Taasika imettida Xoossa kiyatethi mela hada gidibeyna. Tani oonapeka bollara daro minna oothadis. Gido attin hessa oothiday tana gidontta Xoossa aadho kiyatethi oothides."},{"book":"1 Qoronttosa","chapter":"15","verse":"11","text":"Hessa gishshi tana gidin isttaka gidin nu wurikka sabakizay hessako. Inteka ammaniday hessako."},{"book":"1 Qoronttosa","chapter":"15","verse":"12","text":"Kiristoosay hayqope dendidayssa nu tamarissiko histin inte garisafe issi issi asati waanidi hayqope dendoy baawa gizoo?"},{"book":"1 Qoronttosa","chapter":"15","verse":"13","text":"Hayqida asas denthi donttaz gidiko Kiristoosayka dendibeyna guusakaa?"},{"book":"1 Qoronttosa","chapter":"15","verse":"14","text":"Kirstoosayka hayqope dendonttaz gidiko nu sabakosu go7ay baawa. Inte ammanoyka co mela hadakko."},{"book":"1 Qoronttosa","chapter":"15","verse":"15","text":"Hessafeka bollara Xoossi Kiristoosa hayqope denthides giidi nu marikatida marikayka nuna wordo Xoossa marikata kessideskaa? Hayqida asay hayqope dendonttaz gidiko Xoossi Kiristoosaka denthibeyna guusukko."},{"book":"1 Qoronttosa","chapter":"15","verse":"16","text":"Gaasoyka hayqidayti dendonttazi gidiko Kiristoosayka hayqope dendibeyna."},{"book":"1 Qoronttosa","chapter":"15","verse":"17","text":"Kiristoosay hayqope dendonttaz gidiko inte ammanoy coo melakko. Inteka hanno gakkanaas inte nagarara deista guusukko."},{"book":"1 Qoronttosa","chapter":"15","verse":"18","text":"Hanoy hessa mala gidiko Kiristoosa ammanid hayqidayti wurikka dhayida guusukko."},{"book":"1 Qoronttosa","chapter":"15","verse":"19","text":"Nuni Kiristoosan ufayss oothizay hanno biittay bolla duussas xalala gidiko nu asa wursofe lafatakko."},{"book":"1 Qoronttosa","chapter":"15","verse":"20","text":"Gido attin Kiristoosay hayqidaytas wursos bayra gididi hayqope tumu dendides."},{"book":"1 Qoronttosa","chapter":"15","verse":"21","text":"Hayqoy issi asa Addame baggara yida mala hayqidayta denthi Kiristoosa baggarakko."},{"book":"1 Qoronttosa","chapter":"15","verse":"22","text":"Asi wurikka Addame baggara hayqida mala hessathoka asi wurikka Kiristoosa baggara hayqope dendana."},{"book":"1 Qoronttosa","chapter":"15","verse":"23","text":"Gido attin wurikka ba tarara tarara dedana. Koyko bayra gidida Kristoosay dendides. Izape kaallidi izi yiza wode Kiristoosas gidizayti dendana."},{"book":"1 Qoronttosa","chapter":"15","verse":"24","text":"Hessafe guye haaretiza dereta, godatethine wolqamata wursi dhayssidape guye kawota Xoossa Aawas aathi immiza wode he wode wursethi gidana."},{"book":"1 Qoronttosa","chapter":"15","verse":"25","text":"Be morike wursika ba too garis aathana gakkanaas izi kawotanas besses."},{"book":"1 Qoronttosa","chapter":"15","verse":"26","text":"Buro wursethan xooneti dhayana morkey hayqqokko."},{"book":"1 Qoronttosa","chapter":"15","verse":"27","text":"“Xoossi wursika iza Godatethafe garisan wothides” gizazi geesha maxaafan xaafetides. Gido attin “Wurika iza Godatetha garisan gidides” gishin wurikka iza Godatetha garisan oothida Xoossa Aawa gujjonttako."},{"book":"1 Qoronttosa","chapter":"15","verse":"28","text":"Wurika izas haaretidayssafe guye Xoossi wursofe bolla gidana mala Xoossa nay qasse wursi bees haarisidayssas Xoossa Aawas haaristana."},{"book":"1 Qoronttosa","chapter":"15","verse":"29","text":"Hayqope denthi doontta aggiko histin hayqida asa gishshi giidi xammaqetiza wursos go7ay aazee? Hayqidayti muleka dendonttaz gidiko histin asay istta gishshi aazas xammaqetizee?"},{"book":"1 Qoronttosa","chapter":"15","verse":"30","text":"Nu qass wurso wode iitta metos aadhi imettizay aazasee?"},{"book":"1 Qoronttosa","chapter":"15","verse":"31","text":"Ta ishato hachchi hachchi hayqoy tanara gaagees. Hessaka nu Goda Yesusa Kiristoosa geedon inte bolla diza ammanetethi ta intes qonccisays."},{"book":"1 Qoronttosa","chapter":"15","verse":"32","text":"Tani Efesonen do7a milatiza asatara baaxettidayssi asi beyana mala xalala gidiko taas izan aaza wodhey dizee? Hayqidaytas denthi dontta aggiko “Nu wontto hayqana gishshi ane moosu, ane uyossu” gizayta mala nuka istta mala gidosu."},{"book":"1 Qoronttosa","chapter":"15","verse":"33","text":"Inte balettofite “Iitta lagetethi, lo7o amalera dizayta moores.”"},{"book":"1 Qoronttosa","chapter":"15","verse":"34","text":"Wozinama gidite; nagara oothopite; Xoossu eronttayti issi issi asati inte garisan diza gishshi ta hessa intena yeelachanas gayss."},{"book":"1 Qoronttosa","chapter":"15","verse":"35","text":"Hayqidayti waani dendanee? Ay mala ashora dendanee? giza uray daana danda7es."},{"book":"1 Qoronttosa","chapter":"15","verse":"36","text":"Neno, eeyazo! ne zeriza zerethay hayqontta dishe caarena."},{"book":"1 Qoronttosa","chapter":"15","verse":"37","text":"Neni zeriza kaththa handaya gistte woykko hara kaththa ayfe gidikkoka guyepe ne ekkanara ha7i ne zeroro giduku."},{"book":"1 Qoronttosa","chapter":"15","verse":"38","text":"Xoossi qasse ba koyda mala he zerethas iza mala medho immes. Zeretha qomotas issas issas iza milatiza asateth immes."},{"book":"1 Qoronttosa","chapter":"15","verse":"39","text":"Ashoy wurikka issi mala gidena. Asa ashoy issa gidishin mehe ashoy qasse harakko, Kafo ashoy harakko, mole ashoyka hara qommokko."},{"book":"1 Qoronttosa","chapter":"15","verse":"40","text":"Hessa malaka salon dizaytaska istta milatiza medhoy dees. Biitta bolla dizaytaskka istta milatiza medhoy dees. Gido saloyta bonchoy issi malakko. Biitta bolla dizayta medho bonchoyka dummakko."},{"book":"1 Qoronttosa","chapter":"15","verse":"41","text":"Awa arshe bonchoy issinokko. Gido attin agina bonchoy qasse dummakko. Xoolinttista bonchoyka harakko. Issi xoolintte bonchoy hara xoolintte bonchofe dummates."},{"book":"1 Qoronttosa","chapter":"15","verse":"42","text":"Hayqida asa denthika hessa malakko. Wooqiza medhoy zaretin wooqontta medhoy dendana."},{"book":"1 Qoronttosa","chapter":"15","verse":"43","text":"Kawushatethan zaretana shin bonchon dendana. Daburisan zaretana shin wolqama gididi dendana."},{"book":"1 Qoronttosa","chapter":"15","verse":"44","text":"Medhetetha medhoy zaretana shin ayana medhoy dendana. Medhetetha medhoy diiko qasseka ayana medhoyka dees."},{"book":"1 Qoronttosa","chapter":"15","verse":"45","text":"Hessa gishshi “Koyro asi Adamey deyoy diza medheteth gidides” geeteti geesha maxaafan xaafetides. Nam7antho Adame gidida Kiristoosay gidiko asas deyo immiza ayanakko."},{"book":"1 Qoronttosa","chapter":"15","verse":"46","text":"Gido attin koyro yiday ayanayssa gidontta medhetethayssakko. Ayanayssi qass guyepe yidayssakko."},{"book":"1 Qoronttosa","chapter":"15","verse":"47","text":"Koyro yida Adamey biittafe medhetida gishshi izi biittafekko. Nam7antho yiday salopekko."},{"book":"1 Qoronttosa","chapter":"15","verse":"48","text":"Biittafe gididayti istti biittafe medhetidayssa malakko. Salope gididayti salope yidayssa malakko."},{"book":"1 Qoronttosa","chapter":"15","verse":"49","text":"Nuni biitta asa medha mayoyssathoka saloyssa medhaka mayana."},{"book":"1 Qoronttosa","chapter":"15","verse":"50","text":"Ta ishato ta hayssa intes yootays ashoyne suuthi Xoossa kawotethi laattetena. Dhayanayssi dhayonttayssa laatena."},{"book":"1 Qoronttosa","chapter":"15","verse":"51","text":"Ane ta intes issi xuura yo yootayss. Nuni wurikka hayqqokko. Gido attin nu wurikka laamistana."},{"book":"1 Qoronttosa","chapter":"15","verse":"52","text":"Hessika hananay nu qopontta dishin wursetha xurumbbay punettiza wode hessi qiphida ayfey xeeliza mala issi to hanana. Xurumbbay punistana; Hayqida asay wooqonttayta gididi dendana. Nunika laamistana."},{"book":"1 Qoronttosa","chapter":"15","verse":"53","text":"Dhayzayssi dhayonttassa mayanas, hayqizay hayqonttayssa mayanas besses."},{"book":"1 Qoronttosa","chapter":"15","verse":"54","text":"Dhayzay dhayonttaz, hayqizay hayqonttazi mayiza wode “Hayqoy xoonetti mitettides” geeteti kase geesha maxaafan xaafetida qaalay polettana."},{"book":"1 Qoronttosa","chapter":"15","verse":"55","text":"Hessaththoka “Hayqqo kase ne xoonoy awan dizee? Hayqo ne izara cadiza yiishay awan dizee?”"},{"book":"1 Qoronttosa","chapter":"15","verse":"56","text":"Hayqoy izara dukkiza wolqay nagarakko; Nagara wolqay wogakko."},{"book":"1 Qoronttosa","chapter":"15","verse":"57","text":"Gido attin Goda Yesus Kiristoosa baggara nuusu xoono immiza Xoossas galatay gido."},{"book":"1 Qoronttosa","chapter":"15","verse":"58","text":"Hessa gishshi ta siiqo ishato minni eqite. Ay miishanka yariki yarikopite. Goda oothos inte daburiza daburisay hada gidonttayssa eridi wurso wode pacey bayinda Godas oothanas minettite."}]}