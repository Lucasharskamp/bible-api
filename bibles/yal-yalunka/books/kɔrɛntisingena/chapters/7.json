{"data":[{"book":"Kɔrɛnti Singena","chapter":"7","verse":"1","text":"Ɛ naxan falaxi ɛ kɛdin kui, en fa na ma fa fala xa a lan xɛmɛn nama ɲaxanla tongo."},{"book":"Kɔrɛnti Singena","chapter":"7","verse":"2","text":"Anu, yanga suxun to bata gbo ayi, a lan xɛmɛn birin xa ɲaxalan keden futu a yɛtɛ xa. Xɛmɛn birin ma ɲaxalan xa lu a yii, ɲaxanla birin ma xɛmɛ yi lu a yii."},{"book":"Kɔrɛnti Singena","chapter":"7","verse":"3","text":"Xɛmɛn lan a xa naxan liga a ɲaxanla xa, a xa na liga a xa. Ɲaxanla fan na kii nin a xɛmɛn xa."},{"book":"Kɔrɛnti Singena","chapter":"7","verse":"4","text":"Ɲaxanla sago mi a yɛtɛ fati bɛndɛni fɔ a xɛmɛna. Na kiini, xɛmɛn fan sago mi a yɛtɛ fati bɛndɛni fɔ a ɲaxanla."},{"book":"Kɔrɛnti Singena","chapter":"7","verse":"5","text":"Ɛ nama tondi ɛ bode ra fɔ xa ɛ firinna bata waxatina nde sa lan na fe ma alogo ɛ xa lu Ala maxandɛ. Na xanbi ra, ɛ mɔn yi lu ɛ bode ra alogo Setana nama ɛ ratantan ɛ yɛtɛ suxutareyaan xɔn."},{"book":"Kɔrɛnti Singena","chapter":"7","verse":"6","text":"N tinxi naxan ma n na nan falama na ra. A mi findixi yamarin xan na."},{"book":"Kɔrɛnti Singena","chapter":"7","verse":"7","text":"N yi wama nɛn, birin xa findi ɲaxalan dɔxɔtaren na alo n tan, koni birin nun a kiseen na a ra Ala xɔn. Nde na ito sɔtɔ, nde fan yi nde gbɛtɛ sɔtɔ."},{"book":"Kɔrɛnti Singena","chapter":"7","verse":"8","text":"Nba, naxanye mi futun bun e nun kaɲa gilɛne, n ni ito nan falama ne fe yi. A lan e xa lu e danna alo n tan."},{"book":"Kɔrɛnti Singena","chapter":"7","verse":"9","text":"Koni xa e mi nɔɛ e yɛtɛ suxɛ, a lan nɛn e xa lu futun bun, amasɔtɔ na fisa benun e xa lu kunfa gbeeni."},{"book":"Kɔrɛnti Singena","chapter":"7","verse":"10","text":"Nba, naxanye futun bun, n yamarini ito fima ne nan ma fe ra. N tan mi a ra fɔ Marigina. Ɲaxanla nama a mɛ a xɛmɛn na."},{"book":"Kɔrɛnti Singena","chapter":"7","verse":"11","text":"Xa a a mɛ a xɛmɛn na, a nama dɔxɔ xɛmɛ gbɛtɛ xɔn. Xanamu, e nun a xɛmɛn tagin xa yitɔn. Xɛmɛn fan nama a ɲaxanla ramɛ."},{"book":"Kɔrɛnti Singena","chapter":"7","verse":"12","text":"N ni ito nan falama muxun bonne xa. N tan nan a falama, Marigina falan mi a ra. Xa ɲaxalan dɛnkɛlɛyatarena nde xɛmɛ dɛnkɛlɛyaxina nde yii, xa ɲaxanla tin a e xa lu e bode ra, a mi lan xɛmɛn yi a mɛ a ra."},{"book":"Kɔrɛnti Singena","chapter":"7","verse":"13","text":"Xa ɲaxalan dɛnkɛlɛyaxina nde dɔxi xɛmɛ dɛnkɛlɛyatarena nde xɔn, xa xɛmɛn tin a e xa lu e bode ra, a mi lan ɲaxanla yi a mɛ a ra."},{"book":"Kɔrɛnti Singena","chapter":"7","verse":"14","text":"Amasɔtɔ xɛmɛ dɛnkɛlɛyataren bata rasariɲan a ɲaxanla xɔn. Na kiini ɲaxalan dɛnkɛlɛyataren fan bata rasariɲan a xɛmɛ dɛnkɛlɛyaxin xɔn. Xa na mi yi a ra nun, ɛ diine yi findima nɛn muxu sariɲantarene ra, anu ɲɔndin naxan na e rasariɲanxi."},{"book":"Kɔrɛnti Singena","chapter":"7","verse":"15","text":"Koni xa dɛnkɛlɛyataren waxi a mɛ feni a xɛmɛn na hanma a ɲaxanla ra, a lu a xa siga. Dɛnkɛlɛya muxun mi fa xidixi nayi a na findi xɛmɛn na hanma ɲaxanla. Amasɔtɔ Ala en xilixi bɔɲɛ xunbenla nin."},{"book":"Kɔrɛnti Singena","chapter":"7","verse":"16","text":"Amasɔtɔ i tan ɲaxanla, i a kolonma di, xa i nɔɛ i ya xɛmɛn nakisɛ? I tan xɛmɛna, i a kolonma di, xa i nɔɛ i ya ɲaxanla rakisɛ?"},{"book":"Kɔrɛnti Singena","chapter":"7","verse":"17","text":"Ba na ra, birin xa lu a kiini alo Marigina a ragidixi a ma kii naxan yi Ala a xili waxatin naxan yi. N yamarini ito nan soxi dɛnkɛlɛya yamane birin yii."},{"book":"Kɔrɛnti Singena","chapter":"7","verse":"18","text":"Alo misaali itoe: Xa xɛmɛna nde yi banxulanxi Ala a xili waxatin naxan yi, a nama a banxulanyaan luxun. Koni xa nde gbɛtɛ mi yi banxulanxi benun Ala xa a xili, a nama tin sɔnɔn, a xa banxulan."},{"book":"Kɔrɛnti Singena","chapter":"7","verse":"19","text":"Amasɔtɔ xa i banxulanxi, xa i mi banxulanxi, fefe mi na ra fɔ i xa Alaa yamarine nan suxu."},{"book":"Kɔrɛnti Singena","chapter":"7","verse":"20","text":"Birin xa lu a kiini alo a yi kii naxan yi benun Ala xa a xili."},{"book":"Kɔrɛnti Singena","chapter":"7","verse":"21","text":"Ala i xili waxatin naxan yi, xa konyin nan yi i tan na, i nama xamin na ra. Koni xa i nɔɛ fɛrɛn sɔtɛ i xɔrɔya, na liga."},{"book":"Kɔrɛnti Singena","chapter":"7","verse":"22","text":"Amasɔtɔ Marigin bata konyin naxan xili, Marigina xɔrɔn nan na ra. Ala bata xɔrɔn naxan xili, na fan bata findi a Muxu Sugandixina konyin na."},{"book":"Kɔrɛnti Singena","chapter":"7","verse":"23","text":"Ala ɛ saraxi sare xɔdɛxɛn nan na. Ɛ nama findi adamadiine konyine ra."},{"book":"Kɔrɛnti Singena","chapter":"7","verse":"24","text":"Ngaxakedenne, ɛ keden kedenna birin xa lu ɛ kiini Ala yɛtagi alo ɛ yi kii naxan yi benun Ala xa ɛ xili."},{"book":"Kɔrɛnti Singena","chapter":"7","verse":"25","text":"Muxun naxanye mi futun bun, ɛ naxan sɛbɛxi ne fe ra, en fa na ma. Marigina yamarin xa mi ito ra, koni Ala to bata n findi tinxin muxun na a kininkininni, n na n ma miriyaan nan falama."},{"book":"Kɔrɛnti Singena","chapter":"7","verse":"26","text":"Tɔrɔ waxatini ito yi, a lan nɛn muxun xa lu alo a kii naxan yi."},{"book":"Kɔrɛnti Singena","chapter":"7","verse":"27","text":"Xa ɲaxanla i yii, i nama kata fa fala i xa a beɲin. Xa ɲaxalantare kanna nan i ra, i nama ɲaxanla fen."},{"book":"Kɔrɛnti Singena","chapter":"7","verse":"28","text":"Koni xa i futun ti, yulubin mi na ra. Xa sungutunna dɔxɔ xɛmɛ taa ra, yulubin mi na ra. Koni naxanye futun tixi, ne tɔrɔ wuyaxi sɔtɔma nɛn e dunuɲa yi gidini, n waxi n xa ne masiga ɛ ra."},{"book":"Kɔrɛnti Singena","chapter":"7","verse":"29","text":"Ngaxakedenne, n naxan ma, na ni ito ra. Waxatin mi fa xunkuya sɔnɔn. Fɔlɔ iki ma, ɲaxalan kanne xa lu alo ɲaxalan mi e yii."},{"book":"Kɔrɛnti Singena","chapter":"7","verse":"30","text":"Muxun naxanye wugama, e xa liga alo e mi yi wugama. Muxun naxanye sɛwaxi, e xa liga alo e mi yi sɛwaxi. Naxanye bata saren so, ne xa liga alo e mi se ramarama."},{"book":"Kɔrɛnti Singena","chapter":"7","verse":"31","text":"Muxun naxanye dunuɲa seene rawalima, e xa liga alo e mi tɔnɔ sɔtɔma e yi. Amasɔtɔ dunuɲa ito danguma nɛn."},{"book":"Kɔrɛnti Singena","chapter":"7","verse":"32","text":"Nba, a xɔli n ma nɛn ɛ xa xɔrɔya xaminna birin ma. Ɲaxalantare kanna a ɲɔxɔ luma Marigina wanla nan tun xɔn alogo a xa Marigin nan kɛnɛn."},{"book":"Kɔrɛnti Singena","chapter":"7","verse":"33","text":"Koni ɲaxalan kanna a ɲɔxɔ luma dunuɲa feene nan xɔn alogo a xa a ɲaxanla kɛnɛn."},{"book":"Kɔrɛnti Singena","chapter":"7","verse":"34","text":"Nayi, a feene yitaxunxin na a ra. Ɲaxanla naxan fan mi futuxi hanma sungutunna, ne ɲɔxɔ luma Marigina wanle nan tun xɔn alogo e xa findi Ala gbeen na fati bɛndɛn nun niini. Koni ɲaxanla xɛmɛ kanna, na a ɲɔxɔ luma dunuɲa feene nan xɔn, alogo a xa a xɛmɛn kɛnɛn."},{"book":"Kɔrɛnti Singena","chapter":"7","verse":"35","text":"N na falama ɛ xa ɛ mali feen nan na. N mi kataxi, n xa ɛ raxɔlɔ. Koni n waxi a xɔn ma nɛn ɛ xa lu fe faɲine nan fari naxanye lanxi, alogo ɛ xa lu biraxi Marigin nan tun fɔxɔ ra."},{"book":"Kɔrɛnti Singena","chapter":"7","verse":"36","text":"Xa banxulanna bata ɲaxanla masuxu, a yi a miri a a sungutunna tɔrɔma nɛn, xa a fa fori, a mi a dɔxɔ. Xa a waxi a dɔxɔ feni, nayi a xa a waxɔn feen liga, a mi yulubi ligaxi na yi."},{"book":"Kɔrɛnti Singena","chapter":"7","verse":"37","text":"Koni xa xɛmɛna a ragidi a bɔɲɛni, karahan mi naxan na, a a nama sungutunna dɔxɔ, a mɔn nɔɛ a yɛtɛ suxɛ, fe faɲin nan na fan na."},{"book":"Kɔrɛnti Singena","chapter":"7","verse":"38","text":"Na ma, naxan bata a gbeen futu, na bata fe faɲin liga, koni naxan mi a gbeen futuxi, na bata fe faɲin liga dangu bonna ra."},{"book":"Kɔrɛnti Singena","chapter":"7","verse":"39","text":"Ɲaxanla xa dɔxɔ a xɛmɛn xɔn han a xɛmɛn yi faxa. Koni xa a xɛmɛn faxa, a bata xɔrɔya nayi, a nɔɛ dɔxɛ nɛn gbɛtɛ xɔn ma naxan nafan a ma. Koni a xa findi Marigin gbeen nan na."},{"book":"Kɔrɛnti Singena","chapter":"7","verse":"40","text":"Koni n ma miriyani, sɛwana a xa, xa a lu a kiini. N laxi a ra mɔn, fa fala Alaa Niina n fan yi."}]}