{"data":[{"book":"Uumama","chapter":"33","verse":"1","text":"Yaaqoobis ol jedhee ilaalee kunoo Esaawu namoota dhibba afur wajjin utuu dhufaa jiruu arge; innis Liyaatti, Raahelii fi xomboreewwan lamaanitti ijoollee gargari hire."},{"book":"Uumama","chapter":"33","verse":"2","text":"Xomboreewwanii fi ijoollee isaanii dura aanse; Liyaa fi ijoollee ishee itti aansee, Raahelii fi Yoosefin immoo dugda duuba buuse."},{"book":"Uumama","chapter":"33","verse":"3","text":"Ofii isaatii immoo isaan dura darbee hamma obboleessa isaa bira gaʼutti yeroo torba lafatti gad jedhee harka fuudhe."},{"book":"Uumama","chapter":"33","verse":"4","text":"Esaawu garuu Yaaqoobin simachuuf itti fiigee isa hammate; morma isaattis marmee isa dhungate. Isaan lachanuu walitti booʼan."},{"book":"Uumama","chapter":"33","verse":"5","text":"Esaawus ol jedhee ilaalee dubartootaa fi ijoollee argee, “Warri si wajjin jiran kunneen eenyu?” jedhee gaafate."},{"book":"Uumama","chapter":"33","verse":"6","text":"Xomboreewwanii fi ijoolleen isaanii dhiʼaatanii gad jedhanii harka fuudhan."},{"book":"Uumama","chapter":"33","verse":"7","text":"Itti aansaniis Liyaa fi ijoolleen ishee dhufanii gad jedhanii harka fuudhan. Dhuma irratti immoo Yoosefii fi Raahel dhufanii gad jedhani harka fuudhan."},{"book":"Uumama","chapter":"33","verse":"8","text":"Esaawu, “Bushaayee fi loon ani argu kun hundi maali?” jedhee gaafate."},{"book":"Uumama","chapter":"33","verse":"9","text":"Esaawu immoo, “Yaa obboleessa koo ani waan na gaʼu qaba. Ati waan qabdu ofuma keetii hambifadhu” jedheen."},{"book":"Uumama","chapter":"33","verse":"10","text":"Yaaqoobis akkana jedhe; “Maaloo akkas miti! Yoo ani fuula kee duratti fudhatama argadhee jiraadhe, kennaa kana na harkaa fudhadhu. Egaa amma ati fuula tolaadhaan na simatteerta; fuula kee arguun anaaf akkuma fuula Waaqaa arguutii."},{"book":"Uumama","chapter":"33","verse":"11","text":"Sababii Waaqni natti arjoomee anis waan na barbaachisu hunda qabuuf maaloo kennaa ani siif fide kana fudhadhu.” Esaawus waan Yaaqoob cimsee isa kadhateef kennaa sana ni fudhate."},{"book":"Uumama","chapter":"33","verse":"12","text":"Esaawus, “Kottu karaa keenya itti fufnee haa deemnu; ani si dura nan buʼaa” jedhe."},{"book":"Uumama","chapter":"33","verse":"13","text":"Yaaqoob garuu akkana isaan jedhe; “Akka ijoolleen dadhaboo taʼanii fi akka anis hoolotaa fi saawwan hoosisaniif kunuunsa gochuu qabu ati gooftaan koo ni beekta. Horiin kunneen yoo guyyuma tokkoon jarjarsuudhaan oofaman hundi isaanii ni dhumu."},{"book":"Uumama","chapter":"33","verse":"14","text":"Gooftaan koo garbicha isaa dura darbee haa deemu; ani immoo hamman Seeʼiiritti gooftaa koo qaqqabutti akkuma humna bushaayee fuula koo dura jirutii fi akkuma humna ijoolleetti suuta jedhee nan deema.”"},{"book":"Uumama","chapter":"33","verse":"15","text":"Esaawus, “Yoos namoota koo keessaa muraasa si biratti nan dhiisa” jedhe."},{"book":"Uumama","chapter":"33","verse":"16","text":"Esaawus guyyuma sana karaa isaa irra Seeʼiiritti deebiʼe."},{"book":"Uumama","chapter":"33","verse":"17","text":"Yaaqoob garuu Sukooti dhaqee achitti ofii isaatiif mana ijaarrate; horii isaatiif immoo daasii ijaare. Kanaafuu iddoon sun Suukooti jedhame."},{"book":"Uumama","chapter":"33","verse":"18","text":"Yaaqoob erga kaaba dhiʼa Phaadaan Arraamiitii deebiʼee booddee nagaan magaalaa Sheekem ishee biyya Kanaʼaan keessaa sana gaʼee fuula magaalattii dura qubate."},{"book":"Uumama","chapter":"33","verse":"19","text":"Innis lafa dunkaana isaa irra dhaabate sana ilmaan Hamoor irraa meetii dhibbaan bitate; Hamoor immoo abbaa Sheekem."},{"book":"Uumama","chapter":"33","verse":"20","text":"Yaaqoobis achitti iddoo aarsaa ijaaree El Elohee Israaʼel jedhee moggaase."}]}