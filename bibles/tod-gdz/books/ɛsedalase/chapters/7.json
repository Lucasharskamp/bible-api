{"data":[{"book":"Ɛsedalase","chapter":"7","verse":"1","text":"Niima vaiti kpein poluma, Pɛɛlese masagi Aaletazɛɛlesɛse ná-siɛgi zu, zunui ta ɠɛni ná, daa ga Ɛsedalase, Selaya ná-doun zunui, mɛmɛwolani daaseigiti ta ti zɔlɔɔ peleiti kaa: Azalia, Yilikiya,"},{"book":"Ɛsedalase","chapter":"7","verse":"2","text":"Salume, Sadɔke, Ayituɓe,"},{"book":"Ɛsedalase","chapter":"7","verse":"3","text":"Amalia, Azalia, Melayɔte,"},{"book":"Ɛsedalase","chapter":"7","verse":"4","text":"Zelayia, Uzi, Ɓuki,"},{"book":"Ɛsedalase","chapter":"7","verse":"5","text":"Aɓisua, Fineyase, Eleazaal, zalaɠa ɠula ɠundiɠi wolai Aalɔn ná-doun zunui."},{"book":"Ɛsedalase","chapter":"7","verse":"6","text":"Ɛsedalase naa zeɠeni Ɓaɓilɔne. É ɠɛni ga sɛʋɛ ɠɛ nui, kalagai Moize ná-tɔgi zu, tɔgi nii Izilayɛle ná-GALAGI, Ɠɔoɠɔ GALAGI feeni Moize ya. Masagi ɠɛni naa kpein feezu Ɛsedalase ya, nii é ɠɛni falizu ma, mazɔlɔɔ ná-GALAGI, Ɠɔoɠɔ GALAGI ɠɛni ba."},{"book":"Ɛsedalase","chapter":"7","verse":"7","text":"Masagi Aaletazɛɛlesɛse ná-masadai ma ɠonagi lɔfelasiɛi ma, Izilayɛle nui tanigaa ti ɠaleni ma, ti li Zeluzalɛme: zalaɠa ɠula nuiti, Levi nuiti, gɛingɛin gani gɛin nuiti, siɠida makɛ nuiti, ta GALA sei ʋɛlɛi wu wotiɠɛ nuiti."},{"book":"Ɛsedalase","chapter":"7","verse":"8","text":"Ɛsedalase yɛni ti ʋolu, ti li Zeluzalɛme, masagi Aaletazɛɛlesɛse ná-masadai ma ɠonagi lɔfelasiɛi ma alugi lɔɔlusiɛi ma."},{"book":"Ɛsedalase","chapter":"7","verse":"9","text":"É deveni ga é zeɠe Ɓaɓilɔne alu mɔungi ma volo mɔungi ma, é zeeli Zeluzalɛme alugi lɔɔlusiɛi ma volo mɔungi ma, ná-GALAGI zaalai zu, nii é ɠɛni tɔun makɛsu."},{"book":"Ɛsedalase","chapter":"7","verse":"10","text":"Mazɔlɔɔ Ɛsedalase ɠɛni ɠaaɓaazu, é ɗa Ɠɔoɠɔ GALAGI ná-tɔgi ɠala, ta é ɗa so ga yii pɛ, é ɗa Izilayɛle nuiti kala ga tɔgiti ta deveiti."},{"book":"Ɛsedalase","chapter":"7","verse":"11","text":"Sɛʋɛi zu wooi ʋɛtɛ, nii Pɛɛlese masagi Aaletazɛɛlesɛse feeni zalaɠa ɠula nui Ɛsedalase ya, tɔgiti ta deveiti ma ɠalamɔin, niiti Ɠɔoɠɔ GALAGI ti veeni Izilayɛle nuiti zea:"},{"book":"Ɛsedalase","chapter":"7","verse":"12","text":"«Aaletazɛɛlesɛse, masagiti ta-masagi, niima zɛʋɛi ɠa liizu zalaɠa ɠula nui Ɛsedalase ma, GALAGI nii é geeɠɔlɔgi zu, naa ná-tɔgiti ma ɠalamɔin."},{"book":"Ɛsedalase","chapter":"7","verse":"13","text":"Gè devei vea ga nu nɔpɛ Izilayɛle nuiti saama, ti nà-masa zooi zu, é ɠɛni ga zalaɠa ɠula nu, ɓaa Levi nu, é pɔ ga é li Zeluzalɛme, ti ɓe ti pɛ ba, wo li ʋɔɔma wa tiye."},{"book":"Ɛsedalase","chapter":"7","verse":"14","text":"Nɔ̀un nà, masagi, gá nà-tɛnɛbo nu lɔfelaiti ka gi è leʋesu Zeluzalɛme ta Zuda, è ka ʋelei ɗa-ƓALAGI ná-tɔgi zosu la ná, nii é è ya."},{"book":"Ɛsedalase","chapter":"7","verse":"15","text":"Siɛ ɠilagi naa nɔ zu ɗa liizu ga walii ta zanugi, nii gá nà-tɛnɛbo nuiti gi daai ɠisu ga gi fe Izilayɛle ná-GALAGI ʋɛ, é zeini Zeluzalɛme."},{"book":"Ɛsedalase","chapter":"7","verse":"16","text":"Ɗa liizu ɓalaa ga waliiti ta zanugiti, niiti ti ɠulaai nuiti zea ti Ɓaɓilɔne you zɛʋɛi zu, ta niiti nuɓusɛiti ta zalaɠa ɠula nuiti ti daai ɠisu ga vebɛanii ta-ƓALAGI zei ʋɛlɛi vaa zu, é Zeluzalɛme."},{"book":"Ɛsedalase","chapter":"7","verse":"17","text":"Naama walii ɠa è nikɛ zinɛiti ta baala sinɛiti ta baala ziʋoiti geyazu la ná, naa ʋɛɛ vebɛ zalaɠaiti ba ta puya zalaɠaiti, è ti pɛ kula ga zalaɠai wa-ƓALAGI zei ʋɛlɛi ma zalaɠa ɠulazuʋɛ Zeluzalɛme."},{"book":"Ɛsedalase","chapter":"7","verse":"18","text":"Wa è-wɔɔla zalaɠa ɠula nuiti, nii nɔpɛ wa ka ga soloogɛ ga wo kɛ ga wali ta zanu mɔtai, à kɛɛ la, eɠɛʋelei soloogai la wa-ƓALAGI yiimai ma."},{"book":"Ɛsedalase","chapter":"7","verse":"19","text":"GALA sei ʋɛlɛi wu wotiɠɛ zɔɔlai niiti ti veai è ya, li, è ti la ɗa-ƓALAGI zei ʋɛlɛi wu Zeluzalɛme."},{"book":"Ɛsedalase","chapter":"7","verse":"20","text":"Ni ani ɠili geya vaa a lona è ʋa ɗa-ƓALAGI zei ʋɛlɛi naa ma vaa zu, naama walii ɠa ɠula masagi ná-naavolo makɛsuʋɛ."},{"book":"Ɛsedalase","chapter":"7","verse":"21","text":"«Nɔ̀un nà, masagi Aaletazɛɛlesɛse, gè devei vea naavolo makɛ nuiti kpein zea, ti ziɛ wolai Efelate folo liizu ʋelei, ga ti naa kpein kɛ ga pagɔ, nii zalaɠa ɠula nui Ɛsedalase bosu ti ma, geeɠɔlɔgi zu ƓALAGI ná-tɔgiti ma ɠalamɔin."},{"book":"Ɛsedalase","chapter":"7","verse":"22","text":"Ti maanɛɛʋɛ ti kilo waasaʋagɔ (3.000) ɠɛɠala ve zea ga walii, moloi kilo waaʋuusaʋagɔ (30.000) ɠɛɠala, dɔɔi litɛlɛ waanaanigɔ (4.000) ɠɛɠala, gulɔi litɛlɛ waanaanigɔ (4.000) ɠɛɠala, ti kpoloi ve zea, ʋelei nɛai la ti ʋɛ."},{"book":"Ɛsedalase","chapter":"7","verse":"23","text":"Devei kpein geeɠɔlɔgi ɓɛtɛ ƓALAGI feezu, sei ʋɛlɛi ma vaa zu, ti pɛ ge ɠɛ ga kɛɛʋelei, nii a kɛ GALAGI naa mina ʋa yiiɠaawanazu masa zooi ma, ɓaa nà ɓɔɠɔi ma gá màvofodaiti."},{"book":"Ɛsedalase","chapter":"7","verse":"24","text":"Gá bosu ɓalaa naavolo makɛ nuiti kpein ma ga nu mina zou zalai, ɓaa maazoloo ganii, ɓaa zou maaleʋe salai ɠula zalaɠa ɠula nuiti zea, ta Levi nuiti, ta guye loo nuiti, é ʋɛɛ siɠida makɛ nuiti ba, ta GALA sei ʋɛlɛi wu wotiɠɛ nuiti, naa ʋɛɛ nuiti kpein ba ti botii ɠɛɛzu GALA sei ʋɛlɛi wu."},{"book":"Ɛsedalase","chapter":"7","verse":"25","text":"«Ɛsedalase, ɗa ma, ʋelei ɗa-ƓALAGI ɠigi veai la è ya, faawo bo nuiti ta tukpɔɠaaleʋe nuiti sei ziɛ wolai Efelate folo liizu ʋelei nuɓusɛiti saama, ti ɗa tukpɔɠaaleʋe naati bɛ, ti ɗa-ƓALAGI ná-tɔgiti kwɛɛ. Wa ti lɛɛ ga naati ɓalaa, niiti ti la ti ɠwɛɛ."},{"book":"Ɛsedalase","chapter":"7","verse":"26","text":"Zɔi nɔpɛ é la kɛɛni é ʋa ɗa-ƓALAGI ná-tɔgiti ta masagi ná-tɔgiti so ga pagɔ, naama nui maanɛɛʋɛ ga é za, ɓaa ti kula zooi ʋa, ɓaa kɔligiti ti ɠula zea, ɓaa é ʋili kasoi ɠa.»"},{"book":"Ɛsedalase","chapter":"7","verse":"27","text":"Mamagi ɠa Ɠɔoɠɔ GALAGI ʋɛ, ade-mɛmɛwolani ta-ƓALAGI, nii é puai masagi yiima ga é nii ɠɛɠala lɛbiyai ve Ɠɔoɠɔ GALAGI zei ʋɛlɛi ʋɛ Zeluzalɛme."},{"book":"Ɛsedalase","chapter":"7","verse":"28","text":"Tɔ ɠa é wooɠɛɠiladai ɠɛa bɛ̀, é ɠaazu unfe fe bɛ̀ gi yɔɠɔzu gá masagi, ta ná-tɛnɛbo nuiti, naa ʋɛɛ ná-tosuba nu wolaiti kpein ba. Tɛi gè kwɛɛni ga toɠa bà, naa ìɲɔdɔɔni, gè zoo gè Izilayɛle ɠundiɠiiti gaalɛ ba, ga gi lɛ ʋɔɔma Zeluzalɛme."}]}