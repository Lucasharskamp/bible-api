{"data":[{"book":"2 Ŵakolinto","chapter":"10","verse":"1","text":"Nipele une che Paolo nansyene junguwoneka jwakulitimalika pinguŵa ni ŵanyamwe nambo natalichilaga ni ŵanyamwe nguŵa jwachikali mpela ŵane yakuti kusala. Ngunchondelela kwa chanasa ni umbone wakwe Kilisito."},{"book":"2 Ŵakolinto","chapter":"10","verse":"2","text":"Ngunchondelela ngasimundendekasya meje jwakalipa pachinjiika kukwenu pakuŵa ikomboleka chinjiŵa jwa chikali kwa ŵandu ŵakutuganichisya kuti tukutama mpela ŵandu ŵa pachilambo chi."},{"book":"2 Ŵakolinto","chapter":"10","verse":"3","text":"Isyene tukutama pachilambo, nambo ngatukumenyana mpela ŵandu ŵa pachilambo yakuti pakumenyana."},{"book":"2 Ŵakolinto","chapter":"10","verse":"4","text":"Pakuŵa, yakumenyanilana yetuwe ngaŵa ya pachilambo, nambo gali machili ga Akunnungu gagakukombola kugumula maboma gose ga ŵammagongo, tukusijonanga nganisyo syosye sya unami,"},{"book":"2 Ŵakolinto","chapter":"10","verse":"5","text":"ni kugwisya nganisyo ni indu yose yaikulitutumula kuukanila umanyilisi wa Akunnungu, ni kusikamula nganisyo syose kuti sinjitichisye Kilisito."},{"book":"2 Ŵakolinto","chapter":"10","verse":"6","text":"Mwaŵaga ŵa utindimisyo mu kwitichisya pelepo ni pachituŵe chile kunjamuka mundu jwalijose jwakukana kwitichisya."},{"book":"2 Ŵakolinto","chapter":"10","verse":"7","text":"Ŵanyamwe nkulolesya indu chapasa pe. Ana kwana mundu jwakuliganichisya kuti jwelejo ali jwa Kilisito? Ili yambone, nambo aganichisyeje iyoyo kuti noweji tuli ŵa Kilisito mpela jwelejo yatite kuŵa jwa Kilisito."},{"book":"2 Ŵakolinto","chapter":"10","verse":"8","text":"Namose iŵaga mbundile kulilapa ligongo lya ukombole watupele Ambuje nganingola soni pakuŵa ukombole wo uli kwaligongo lya kunlimbisya mchikulupi ni ngaŵa kungwisya ŵanyamwe."},{"book":"2 Ŵakolinto","chapter":"10","verse":"9","text":"Ngangusaka nganisye kuti ngusaka kunjogoya ni ikalata yangu."},{"book":"2 Ŵakolinto","chapter":"10","verse":"10","text":"Pakuŵa ŵandu ŵane akuti, “Ikalata i che Paolo ili yachikali yaili ni maloŵe gakutopela, nambo nsyene jo pakuŵaga noweji akuŵa mundu jwakulepetala, ni pakukunguluka, maloŵe gao gakuŵa gangali chindu.”"},{"book":"2 Ŵakolinto","chapter":"10","verse":"11","text":"Mundu jwakuŵecheta yeleyo aimanyilileje kuti, pangali utinda wa yaili mu ikalata tuli tutalichile ni yachituitendekanye twaŵaga pamo ni ŵanyamwe."},{"book":"2 Ŵakolinto","chapter":"10","verse":"12","text":"Ngatukuliŵika mu mpingo umo namuno kulilandanya ni ŵele ŵakulilapa achinsyene. Ŵelewo ali ŵakuloŵela, akulipima malinga ni chipimo chao achinsyene ni kulilandanya achinsyene kwa achinsyene."},{"book":"2 Ŵakolinto","chapter":"10","verse":"13","text":"Uweji ngatukulilapa mwakupelenganya, nambo kulilapa kwetu chikusigalile mu chipimo cha masengo gaatupele Akunnungu, masengo gatukugapanganya kukwenu nombe."},{"book":"2 Ŵakolinto","chapter":"10","verse":"14","text":"Kulilapa kwetu nganitupelenganya, pakuŵa patwannyichisye Ngani Jambone ja Kilisito twaliji mmipika jetu."},{"book":"2 Ŵakolinto","chapter":"10","verse":"15","text":"Nipele ngatukulilapila masengo gapangenye ŵandu ŵane nambo tukulolela kuti, chikulupi chenu chichipunde konjecheka, masengo getu kukwenu chigapunde kwenela malinga ni mipika jatupele Akunnungu."},{"book":"2 Ŵakolinto","chapter":"10","verse":"16","text":"Pelepo chitukombole kulalichila Ngani Jambone mu ilambo ine, kwapele chitulilapilile masengo gatupangenye twachinsyene ni ngaŵa masengo gapangenye ŵandu ŵane."},{"book":"2 Ŵakolinto","chapter":"10","verse":"17","text":"Nambo, mpela Malembelo ga Akunnungu igakuti pakusala, “Jwakulilapa alilape kwa achila chapangenye Ambuje.”"},{"book":"2 Ŵakolinto","chapter":"10","verse":"18","text":"Pakuŵa jwakukundikwa ngaŵa mundu jwakulilapa nsyene nambo ajula jwakulapikwa ni Ambuje."}]}