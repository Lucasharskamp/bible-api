{"data":[{"book":"Zabūr","chapter":"21","verse":"1","text":"Dāūd kā zabūr. Mausīqī ke rāhnumā ke lie."},{"book":"Zabūr","chapter":"21","verse":"2","text":"Tū ne us kī dilī ḳhāhish pūrī kī aur inkār na kiyā jab us kī ārzū ne hoṅṭoṅ par alfāz kā rūp dhārā. (Silāh)"},{"book":"Zabūr","chapter":"21","verse":"3","text":"Kyoṅki tū achchhī achchhī barkateṅ apne sāth le kar us se milne āyā, tū ne use ḳhālis sone kā tāj pahnāyā."},{"book":"Zabūr","chapter":"21","verse":"4","text":"Us ne tujh se zindagī pāne kī ārzū kī to tū ne use umr kī darāzī baḳhshī, mazīd itne din ki un kī intahā nahīṅ."},{"book":"Zabūr","chapter":"21","verse":"5","text":"Terī najāt se use baṛī izzat hāsil huī, tū ne use shān-o-shaukat se ārāstā kiyā."},{"book":"Zabūr","chapter":"21","verse":"6","text":"Kyoṅki tū use abad tak barkat detā, use apne chehre ke huzūr lā kar nihāyat ḳhush kar detā hai."},{"book":"Zabūr","chapter":"21","verse":"7","text":"Kyoṅki bādshāh Rab par etamād kartā hai, Allāh T'ālā kī shafqat use ḍagmagāne se bachāegī."},{"book":"Zabūr","chapter":"21","verse":"8","text":"Tere dushman tere qabze meṅ ā jāeṅge, jo tujh se nafrat karte haiṅ unheṅ terā dahnā hāth pakaṛ legā."},{"book":"Zabūr","chapter":"21","verse":"9","text":"Jab tū un par zāhir hogā to wuh bhaṛaktī bhaṭṭī kī-sī musībat meṅ phaṅs jāeṅge. Rab apne ġhazab meṅ unheṅ haṛap kar legā, aur āg unheṅ khā jāegī."},{"book":"Zabūr","chapter":"21","verse":"10","text":"Tū un kī aulād ko rū-e-zamīn par se miṭā ḍālegā, insānoṅ meṅ un kā nām-o-nishān tak nahīṅ rahegā."},{"book":"Zabūr","chapter":"21","verse":"11","text":"Go wuh tere ḳhilāf sāzisheṅ karte haiṅ to bhī un ke bure mansūbe nākām raheṅge."},{"book":"Zabūr","chapter":"21","verse":"12","text":"Kyoṅki tū unheṅ bhagā kar un ke chehroṅ ko apne tīroṅ kā nishānā banā degā."},{"book":"Zabūr","chapter":"21","verse":"13","text":"Ai Rab, uṭh aur apnī qudrat kā izhār kar tāki ham terī qudrat kī tamjīd meṅ sāz bajā kar gīt gāeṅ."}]}