{"data":[{"book":"Luka","chapter":"13","verse":"1","text":"A yanzun fa, akwai waɗansu da suka kasance a lokacin can, suka ba Yesu labarin Galiliyawa da Bilatus ya gauraye jininsu tare da jinin hadayunsu."},{"book":"Luka","chapter":"13","verse":"2","text":"Yesu ya amsa ya ce, “Kuna tsammani waɗannan Galiliyawan sun fi dukan sauran Galiliyawa zunubi ne, shi ya sa suka sha irin wannan wahala?"},{"book":"Luka","chapter":"13","verse":"3","text":"Ina gaya muku, a’a! Amma in ba ku tuba ba, ku ma duka za ku hallaka."},{"book":"Luka","chapter":"13","verse":"4","text":"Ko kuwa kuna tsammani, sha takwas ɗin nan da suka mutu lokacin da hasumiya a Silowam ya fāɗi a kansu, sun fi dukan sauran mutanen Urushalima laifi ne?"},{"book":"Luka","chapter":"13","verse":"5","text":"Ina gaya muku, a’a! Amma in ba ku tuba ba, ku ma duka za ku hallaka.”"},{"book":"Luka","chapter":"13","verse":"6","text":"Sai ya ba su wannan misali ya ce, “Wani mutum yana da itacen ɓaure, da aka shuka a gonar inabinsa. Da ya je cire ’ya’yan itacen, sai ya tarar ba tă yi ’ya’ya ba."},{"book":"Luka","chapter":"13","verse":"7","text":"Sai ya ce wa mai lura da gonar inabin, ‘Yau shekara uku ke nan ina zuwa neman ’ya’yan ɓaure daga itacen nan, amma ba na samun kome. Sare shi! Don me za a bar shi ya tare wuri.’"},{"book":"Luka","chapter":"13","verse":"8","text":"“Mutumin ya amsa ya ce, ‘Ranka yă daɗe, ka bar shi, in yi masa banƙasa, in kuma zuba masa taki har na shekara ɗaya."},{"book":"Luka","chapter":"13","verse":"9","text":"In kuwa ya ba da ’ya’ya shekara mai zuwa, yana da kyau! In kuwa ba haka ba, sai ka sare shi.’ ”"},{"book":"Luka","chapter":"13","verse":"10","text":"Wata ranar Asabbaci, Yesu yana koyarwa a wata majami’a,"},{"book":"Luka","chapter":"13","verse":"11","text":"a wurin kuwa, akwai wata mace wadda aljani ya gurgunta, har na shekaru goma sha takwas. Duk ta tanƙware, ba ta ma iya miƙewa ko kaɗan."},{"book":"Luka","chapter":"13","verse":"12","text":"Da Yesu ya gan ta, sai ya kirata gaba, ya ce mata, “Mace, an ’yantar da ke daga rashin lafiyarki.”"},{"book":"Luka","chapter":"13","verse":"13","text":"Sai ya ɗibiya hannuwansa a kanta, nan da nan sai ta miƙe, ta yabi Allah."},{"book":"Luka","chapter":"13","verse":"14","text":"Amma mai mulkin majami’ar ya ji haushi da Yesu ya yi warkarwa a ranar Asabbaci. Sai ya ce wa mutanen, “Akwai ranaku shida da ya kamata a yi aiki. Saboda haka, ku zo a ranakun nan a warkar da ku, ba ranar Asabbaci ba.”"},{"book":"Luka","chapter":"13","verse":"15","text":"Ubangiji ya amsa masa ya ce, “Ku munafukai! Ashe, kowannenku ba yakan kunce bijiminsa ko jakinsa, yă kai shi waje yă ba shi ruwa, a ranar Asabbaci ba?"},{"book":"Luka","chapter":"13","verse":"16","text":"Ashe, bai kamata a ’yantar da macen nan, diyar zuriyar Ibrahim, wadda Shaiɗan ya daure, har shekara goma sha takwas, a ranar Asabbaci, daga abin da ya daure ta ba?”"},{"book":"Luka","chapter":"13","verse":"17","text":"Sa’ad da ya faɗi wannan, sai duka masu gāba da shi suka kunyata. Amma mutane kuwa suka yi murna saboda dukan abubuwan banmamaki da yake yi."},{"book":"Luka","chapter":"13","verse":"18","text":"Sai Yesu ya yi tambaya ya ce, “Yaya mulkin Allah yake? Da me zan kwatanta shi?"},{"book":"Luka","chapter":"13","verse":"19","text":"Yana kama da ƙwayar mustad, wadda wani mutum ya ɗauka, kuma ya shuka a gonarsa. Ta yi girma, ta zama itace, kuma tsuntsayen sararin sama suka huta a rassansa.”"},{"book":"Luka","chapter":"13","verse":"20","text":"Ya sāke tambaya, “Da me zan kwatanta mulkin Allah?"},{"book":"Luka","chapter":"13","verse":"21","text":"Yana kama da yisti wadda mace ta ɗauka, ta kwaɓa garin alkama mai yawa da shi, har sai da yistin ya gauraye kullun duka.”"},{"book":"Luka","chapter":"13","verse":"22","text":"Sa’ad da Yesu yana kan hanyarsa zuwa Urushalima, sai ya bi ta cikin garuruwan da ƙauyukan, yana koyarwa."},{"book":"Luka","chapter":"13","verse":"23","text":"Sai wani ya tambaye shi ya ce, “Ya Ubangiji, shin, wai mutane kima ne kawai za su sami ceto?”"},{"book":"Luka","chapter":"13","verse":"24","text":"“Ku yi matuƙar ƙoƙari ku shiga ta matsattsiyar ƙofa, domin ina faɗa muku, mutane da yawa za su yi ƙoƙarin shiga, amma ba za su iya ba."},{"book":"Luka","chapter":"13","verse":"25","text":"Da zaran maigidan ya tashi ya rufe ƙofar, za ku tsaya a waje kuna ƙwanƙwasawa, kuna roƙo cewa, ‘Ranka yă daɗe, buɗe mana ƙofa.’"},{"book":"Luka","chapter":"13","verse":"26","text":"“Sa’an nan za ku ce, ‘Haba, mu da muka ci, muka sha tare da kai, har ka yi koyarwa a cikin titi-titi namu.’"},{"book":"Luka","chapter":"13","verse":"27","text":"“Amma shi zai amma ya ce, ‘Ban san ku, ko inda kuka fito ba. Ku rabu da ni, dukan ku masu aikata mugunta!’"},{"book":"Luka","chapter":"13","verse":"28","text":"“Za a yi kuka a can, da cizon haƙora, sa’ad da kuka ga Ibrahim, da Ishaku, da Yaƙub, da dukan annabawa a mulkin Allah, amma ku kuwa, za a jefar da ku a waje."},{"book":"Luka","chapter":"13","verse":"29","text":"Mutane za su zo daga gabas, da yamma, da kudu, da arewa, su ɗauki wuraren zamansu a bikin, a cikin mulkin Allah."},{"book":"Luka","chapter":"13","verse":"30","text":"Tabbatacce, akwai waɗansu da suke na ƙarshe, da za su zama na farko, na farko kuma, da za su zama na ƙarshe.”"},{"book":"Luka","chapter":"13","verse":"31","text":"A wannan lokaci, waɗansu Farisiyawa suka zo suka ce wa Yesu, “Ka bar nan ka tafi wani wuri dabam. Hiridus yana so ya kashe ka.”"},{"book":"Luka","chapter":"13","verse":"32","text":"Ya amsa ya ce, “Ku je ku gaya wa dilan nan, wato, mai makirci cewa, ‘Da yau da kuma gobe, zan fitar da aljanu, in kuma warkar da mutane, sa’an nan a rana ta uku in cika burin aikina."},{"book":"Luka","chapter":"13","verse":"33","text":"Duk da haka, dole in ci gaba da aikin a yau, da kuma gobe, sa’an nan in ci gaba da yin haka kashegari kuma, gama tabbatacce, ba annabi da yakan mutu a bayan birnin Urushalima!’"},{"book":"Luka","chapter":"13","verse":"34","text":"“Urushalima, ayya Urushalima, ke da kika kashe annabawa, kuma kika jefa wa waɗanda aka aika gare ki da duwatsu. Sau da yawa na yi kewan in tattara ’ya’yanki wuri ɗaya, kamar yadda kaza takan tattara ’ya’yanta cikin fikafikanta, amma ba ki yarda ba!"},{"book":"Luka","chapter":"13","verse":"35","text":"Duba, an bar muku gidanku fanko. Ina kuwa faɗa muku, ba za ku sāke ganina ba, sai kun ce, ‘Mai albarka ne shi wanda yake zuwa cikin sunan Ubangiji.’ ”"}]}