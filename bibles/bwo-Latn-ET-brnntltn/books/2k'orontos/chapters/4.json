{"data":[{"book":"2 K'orontos","chapter":"4","verse":"1","text":"Ik'o b́ mhretwon bísh finet finan noosh b́imtsotse maac'o k'ut'r shuuts aaneratsone."},{"book":"2 K'orontos","chapter":"4","verse":"2","text":"Aashtsonat jitsik wotts keewo juuk'rerone, nemi gondon fineratsone, Ik'i aap'ono kooton woniratsone, dab iki ariko sháánatse nokitsiri, notook jangoshmo ash jami nibots Ik'i shinatse ariko keewitwone."},{"book":"2 K'orontos","chapter":"4","verse":"3","text":"No danits doo shishi aap'o dab ááshka wotiyal bíáásh t'afitwotsshee."},{"book":"2 K'orontos","chapter":"4","verse":"4","text":"Datsani keewiru shed'ano amaneraw ashuwots níbo deekk'rere, mannowere Ik'i aron be'eetso Krstos b́mangi dooshishiyon boosh b́sháánits shááno bobea'awok'o b́woshi."},{"book":"2 K'orontos","chapter":"4","verse":"5","text":"Noo nodaniyirwo Iyesus Krstos doonz b́wotonat noowere notookon Iyesus jangosh it guuts nowottsok'oni bako notooko nabratsone."},{"book":"2 K'orontos","chapter":"4","verse":"6","text":"4:6 Aze. 1:3  «Shááno t'aluwotse shááne!» ett keewts Ik'o Krstos aron goliruwo Ik'i mango dani shááno noosh b́ imetwok'o b́ shááno nonibots b́ sháánetwok'o woshre."},{"book":"2 K'orontos","chapter":"4","verse":"7","text":"Ernmó jamoniyere bogts angaan Ik'oka bako nok b́woterawotse mangts keewan shali k'ac'ok'o wotdek'at detsdek'rone."},{"book":"2 K'orontos","chapter":"4","verse":"8","text":"B́ kaat kaaton gond bek'o noats bodiruwe, ernmó da'eratsone, ayoto daandirwonee, ernmó maac'o k'ut'ratsone."},{"book":"2 K'orontos","chapter":"4","verse":"9","text":"Giishefoone, ernmó noon shuntswotsi t'ud' danaknone, togeere dihfoone erenmó k'irraknoone,"},{"book":"2 K'orontos","chapter":"4","verse":"10","text":"Iyesus kasho no atsotse b́be'etuwok'o Iyesus ats bodts k'iro noatsatsowere jam aawo kurdek'aatniye nogúúriri."},{"book":"2 K'orontos","chapter":"4","verse":"11","text":"Iyesus kasho noats k'irituwanitse b́be'etuwok'o no kashetswots Iyesus jangosh jam aawo beshat noimeyiri."},{"book":"2 K'orontos","chapter":"4","verse":"12","text":"Mansh k'iro noyitse, kasho ityitse b́ finiri."},{"book":"2 K'orontos","chapter":"4","verse":"13","text":"Wotowa eré «Taa amanere, manshe tkeewiri» ett guut'etsok'on, noowere imneti ikman shayiro nodetstsotsene no amaniri, manshowerowe keewirwone."},{"book":"2 K'orontos","chapter":"4","verse":"14","text":"Doonzo Iyesusi k'irotse tiztso Izar Izewer nonowere Iyesusnton b́ tizituwok'onat itntonwere noon b́ shinats b́ t'intsituwok'o danfone."},{"book":"2 K'orontos","chapter":"4","verse":"15","text":"Jaman it t'k'imiyosh wotts s'aato s'eent b́ ooyefetsosh ay ashuwotssh b́ bodtsi taawon Ik' mangosh wotit údo bí ayituwok'owe."},{"book":"2 K'orontos","chapter":"4","verse":"16","text":"Mansh no maac'o k'ut'ratsone, úratsi noaro b́ t'afiyaloru gitsitsi no atso aawu aawon handr wotituwe"},{"book":"2 K'orontos","chapter":"4","verse":"17","text":"Keet wotts gond bek' andish nodek'irwan s'uu deshaw ayidek't een wotts dúre dúri mango noosh daatsituwe."},{"book":"2 K'orontos","chapter":"4","verse":"18","text":"Noo nokotirwo be'eraw keewoni bako be'eyirwoniyaliye, be'eyirwo andkee, be'erawonmó dúre dúrikoniye."}]}