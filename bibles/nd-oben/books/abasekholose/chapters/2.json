{"data":[{"book":"AbaseKholose","chapter":"2","verse":"1","text":"Ngifuna ukuba lazi ukuthi ngilizamela kakhulu okunganani lina labaseLodikheya, kanye labo bonke abangakangiboni mathupha."},{"book":"AbaseKholose","chapter":"2","verse":"2","text":"Injongo yami yikuthi bakhuthazeke ezinhliziyweni njalo bamanyane ethandweni ukuze babe lenotho egcweleyo yokuqedisisa okupheleleyo, ukuze bayazi imfihlakalo kaNkulunkulu kubalisa uKhristu,"},{"book":"AbaseKholose","chapter":"2","verse":"3","text":"okufihlwe kuye yonke ingcebo yokuhlakanipha lokwazi."},{"book":"AbaseKholose","chapter":"2","verse":"4","text":"Ngilitshela lokhu ukuze kungabikhona olikhohlisayo ngamazwi amnandi."},{"book":"AbaseKholose","chapter":"2","verse":"5","text":"Ngoba lanxa ngingekho kini ngomzimba ngilani ngomoya njalo ngithokozela ukubona ubuntu benu lokuqina kokholo lwenu kuKhristu."},{"book":"AbaseKholose","chapter":"2","verse":"6","text":"Ngakho-ke, njengoba uKhristu Jesu lamamukela njengeNkosi, qhubekani liphila kuye,"},{"book":"AbaseKholose","chapter":"2","verse":"7","text":"ligxile njalo lakhelwe kuye, liqine ekukholweni njengokufundiswa kwenu, liphuphuma ngokubonga."},{"book":"AbaseKholose","chapter":"2","verse":"8","text":"Qaphelani kungabikhona olithumbayo ngenhlakanipho eyize lekhohlisayo, eyeyame emdabukweni wabantu lakuzimiso zemvelo yakulo umhlaba kungesikho kuKhristu."},{"book":"AbaseKholose","chapter":"2","verse":"9","text":"Ngoba bonke ubuNkulunkulu buhlezi kuKhristu ngesimo somzimba"},{"book":"AbaseKholose","chapter":"2","verse":"10","text":"njalo lina lilakho lokhu kuphelela kuKhristu oyinhloko yamandla wonke kanye lokubusa konke."},{"book":"AbaseKholose","chapter":"2","verse":"11","text":"Lasokelwa kuye ngokususwa kwemvelo yenu yesono, kungayisikho ngokusoka okwenziwa ngezandla zabantu kodwa ngokulahla umzimba wenyama, lokhu kuyikusoka okwenziwa nguKhristu"},{"book":"AbaseKholose","chapter":"2","verse":"12","text":"ngokungcwatshwa laye ngobhaphathizo labuye lavuswa kanye laye ngokukholwa kwenu emandleni kaNkulunkulu owamvusa kwabafileyo."},{"book":"AbaseKholose","chapter":"2","verse":"13","text":"Ngesikhathi lifile ezonweni zenu lokungasoki kwemvelo yenu yesono, uNkulunkulu walenza laba ngabaphilayo kanye loKhristu. Wasithethelela zonke izono zethu"},{"book":"AbaseKholose","chapter":"2","verse":"14","text":"ngokwesula yonke imithetho elotshiweyo lezimiso zayo eyayimelane lathi njalo isivimbela. Wayisusa, wayibethela esiphambanweni."},{"book":"AbaseKholose","chapter":"2","verse":"15","text":"Kwathi eselahlise imibuso lababusi izikhali, wenza umbukiso oyinhlekisa ngabo, wabanqoba ngesiphambano."},{"book":"AbaseKholose","chapter":"2","verse":"16","text":"Ngakho-ke, lingavumeli umuntu elahlulela ngalokho elikudlayo loba elikunathayo loba ngokuphathelane lomkhosi wokholo, ukuthokozela ukuthwasa kwenyanga loba usuku lweSabatha."},{"book":"AbaseKholose","chapter":"2","verse":"17","text":"Lezizinto ziyisithunzi nje sezinto ezazizakuza kodwa ubuqotho butholakala kuKhristu."},{"book":"AbaseKholose","chapter":"2","verse":"18","text":"Lingavumeli umuntu othokoziswa yikuzithoba kwamanga lokukhonza izingilosi eliphuthisa umvuzo wenu. Umuntu onjalo ubalisa ngokupheleleyo konke akubonileyo, kuthi ingqondo yakhe engayisiyo yomoya imkhukhumeze ngemicabango eyize."},{"book":"AbaseKholose","chapter":"2","verse":"19","text":"Usehlukane lenhloko yomzimba wonke wona ohlanganiswa ndawonye yimisipha lemithambo, okhula ngokuthanda kukaNkulunkulu."},{"book":"AbaseKholose","chapter":"2","verse":"20","text":"Njengoba lafa loKhristu ezimisweni zalo umhlaba, kungani liphila sengathi lilokhu lingabawo, lizibeka ngaphansi kwemithetho yawo yokuthi,"},{"book":"AbaseKholose","chapter":"2","verse":"21","text":"“Ungabambi! Unganambithi! Ungathinti!”?"},{"book":"AbaseKholose","chapter":"2","verse":"22","text":"Konke lokhu kumiselwe ukuqedwa yikusetshenziswa ngoba kweyame phezu kwemilayo yabantu lemfundiso yabo."},{"book":"AbaseKholose","chapter":"2","verse":"23","text":"Impela izimiso ezinje zibonakala njengenhlakanipho, ngenkonzo yazo yokuzenzela, ukuzithoba kwamanga lokuphatha umzimba kabuhlungu kodwa kazilalo usizo lokuzithiba ezinkanukweni zomzimba."}]}