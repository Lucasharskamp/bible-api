{"data":[{"book":"WALOMA","chapter":"14","verse":"1","text":"Wabokeleni awo wali na nhamanila ndodo, ila sambimuibamilile nao sama ya ngelegeza zao."},{"book":"WALOMA","chapter":"14","verse":"2","text":"Nhamanila ya munhu imwe yomtogoza kuja vinhu vose, ila munhu iyagwe yali na nhamanila hainakangala koja mboga za matepo geiyeka."},{"book":"WALOMA","chapter":"14","verse":"3","text":"Munhu yoja vinhu vose sambiyamzabuze ayo yoleka kuja vinhu vose, na munhu yoleka kuja vinhu vose, sambiyamtaguse munhu ayo yoja vinhu vose, kwavija Mulungu kamtogola."},{"book":"WALOMA","chapter":"14","verse":"4","text":"Avo gweye kwa munhu yalihi hata umtaguse mtumigwa wa munhu iyagwe? Mndewa wake mwenyego iyo yondayalamule kamba yadahe ama yalemelwe. Na heyo kokwima, kwavija Mndewa Mulungu kodaha kumtenda yeme."},{"book":"WALOMA","chapter":"14","verse":"5","text":"Munhu imwe kogelegeza kamba zua dimwe ding'ala ng'hani kubanza zua diyagwe, na munhu iyagwe kogelegeza kamba mazua gose galinga. Kila munhu yawinze vija nzonzi zake vuzimulongoza."},{"book":"WALOMA","chapter":"14","verse":"6","text":"Awo womtambikila Mulungu mdizua kisinyo, wotenda avo sama ya kumuhishimila Mndewa. Vivija awo woja vakuja vose, woja sama ya kumuhishimila Mndewa, kwavija womgwelela Mulungu hewela. Na awo woleka kuja, hawaja sama ya kumuhishimila Mndewa na kumgwelela Mulungu hewela."},{"book":"WALOMA","chapter":"14","verse":"7","text":"Kwavija haduhu munhu mmwanza wetu yodaha kuwa mgima mkulonda mwenyego, na vivija haduhu munhu mmwanza wetu yodaha kudanganhika mkulonda mwenyego."},{"book":"WALOMA","chapter":"14","verse":"8","text":"Ihawa towa wagima, towa wagima sama ya Mndewa, na ihawa todanganhika, todanganhika sama ya Mndewa. Avo, ihawa towa wagima ama todanganhika, tweye twa wanhu wa Mndewa."},{"book":"WALOMA","chapter":"14","verse":"9","text":"Mkilamso kino, Kilisto kadanganhika na kuzuka giladi yawe Mndewa wa wose wadanganhike na wali wagima."},{"book":"WALOMA","chapter":"14","verse":"10","text":"Habali umtagusa ndugu yako? Ama habali umzabuza ndugu yako? Kwavija tweye tose tokwima haulongozi wa kigoda cha nhaguso cha Mulungu."},{"book":"WALOMA","chapter":"14","verse":"11","text":"Kwavija yandikigwa Mzinyandiko Zing'alile,"},{"book":"WALOMA","chapter":"14","verse":"12","text":"Avo, kila munhu mmwanza wetu kozipeta mbuli zake mwenyego ha Mulungu."},{"book":"WALOMA","chapter":"14","verse":"13","text":"Avo, tuleke kuitagusa wenyego kwa wenyego. Ila zigalule nzewele zako, uleke kwika kikwangwazi ama king'hwaso mnzila ya ndugu yako."},{"book":"WALOMA","chapter":"14","verse":"14","text":"Novitanga na notogola mkuilumba na Mndewa Yesu kamba haduhu kinhu chochose kinyolodoke kihawa chenyego. Ila kamba munhu yahakigelegeza kamba kinyolodoka, basi kinhu hicho kinyolodoka ha munhu hiyo."},{"book":"WALOMA","chapter":"14","verse":"15","text":"Kamba ndugu yako yahanyunguala sama ya kija chuuja, hauli mdinoge. Sambiumbanange ndugu yako sama ya kija chuuja kwavija Kilisto kadanganhika sama yake."},{"book":"WALOMA","chapter":"14","verse":"16","text":"Avo sambimtogole kija kimgelegeza kamba kinoga kilongigwe kamba kiha."},{"book":"WALOMA","chapter":"14","verse":"17","text":"Kwavija Undewa wa Mulungu sio kuja na kung'wa, ila kuwa bule uzenzeleganye, tindiwalo, na ndeng'ha mgati ya Loho wa Mulungu."},{"book":"WALOMA","chapter":"14","verse":"18","text":"Kwavija munhu yoyose yomsang'hanikila Kilisto muinzila ino, kotenda gamnogele Mulungu na kutogoligwa na wanhu."},{"book":"WALOMA","chapter":"14","verse":"19","text":"Avo tuiyohe ng'hani kutenda gaja gondagatulongoze kuditindiwalo, na kuigangamiza wenyego kwa wenyego."},{"book":"WALOMA","chapter":"14","verse":"20","text":"Sambiuibanange nhamanila yaaikile Mulungu mgati ya munhu sama ya mandia. Mandia gose ganoga, ila havilumbile munhu kuja kinhu chochose kimtenda miyage yagwile m'vilozo."},{"book":"WALOMA","chapter":"14","verse":"21","text":"Vihanogile kuleka kuja nyama, ama kung'wa divai, ama kutenda kinhu chochose chondakimtende ndugu yako yagwile m'vilozo."},{"book":"WALOMA","chapter":"14","verse":"22","text":"Chochose chuutogola mzimbuli zino kikale hagatigati yako mwenyego na Mulungu. Kamota munhu ayo yoleka kuidukumiza mwenyego sama ya kija choyokitogola."},{"book":"WALOMA","chapter":"14","verse":"23","text":"Ila munhu yosinhasinha sama ya kija choyolonda kuja basi sambiyaje, yahaja kotenda vilozo, kwavija kabule nhamanila ya kinhu kija choyoja. Na kinhu chochose kitendeka bila nhamanila chowa kilozo."}]}