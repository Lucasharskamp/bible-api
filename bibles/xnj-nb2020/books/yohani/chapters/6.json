{"data":[{"book":"Yohani","chapter":"6","verse":"1","text":"Pegamaliki genago, Yesu akakupuka Nyanja Galilaya yikemelewa mewa Nyanja Tibelia."},{"book":"Yohani","chapter":"6","verse":"2","text":"Msambi uvaha wa vandu wamlandili Yesu, ndava vayiwene milangisu ya chinamtiti yeavakitili kuvalamisa vatamu."},{"book":"Yohani","chapter":"6","verse":"3","text":"Yesu akakwela kuchitumbi, akatama kwenuko pamonga na vawuliwa vaki."},{"book":"Yohani","chapter":"6","verse":"4","text":"Lukumbi lwa mselebuko wa Vayawudi wewikemelewa Pasaka wavili papipi."},{"book":"Yohani","chapter":"6","verse":"5","text":"Hinu, Yesu pealolokisi auwene msambi uvaha wa vandu ukumbwelela ndi akamjovela Filipi, “Wu, tikagula koki mabumunda muni vandu ava valyayi?”"},{"book":"Yohani","chapter":"6","verse":"6","text":"Ajovili genago kwa kumlinga Filipi, mwene amali kumanya chakuhenga."},{"book":"Yohani","chapter":"6","verse":"7","text":"Filipi akamyangula “Mabumunda ga kugula kwa hipandi miya zivili ya madini ga feza gikola lepi kwa vandu ava hati ngati kila mmonga akapewayi chipandi chidebe ndu!”"},{"book":"Yohani","chapter":"6","verse":"8","text":"Mmonga wa vawuliwa vaki liina laki Andelea, mlongo waki Simoni Petili akamjovela."},{"book":"Yohani","chapter":"6","verse":"9","text":"“Penapa avi msongolo mmonga ana mabumunda mhanu ga shayili na somba zivili, nambu zikola kiki kwa vandu vamahele ngati ava?”"},{"book":"Yohani","chapter":"6","verse":"10","text":"Yesu akajova “Muvatamika vandu.” Pandu penapo pavi na manyahi gamahele. Hinu, vandu vakatama na jumula vavi vagosi ndu vandu elufu mhanu."},{"book":"Yohani","chapter":"6","verse":"11","text":"Yesu akatola mabumunda gala na kumsengusa Chapanga, akalagiza vavagavanisila vandu vevatamili, akakita mewawa na somba zila, kila mundu apewili cheaganili."},{"book":"Yohani","chapter":"6","verse":"12","text":"Vandu pavayukwiti Yesu akavajovela vawuliwa vaki, “Vakanonga hipandi yehisigalili vikoto kuyaga.”"},{"book":"Yohani","chapter":"6","verse":"13","text":"Hinu, vakayola hipandi ya mabumunda ga shayili yeyasigalili vandu pevamali kulya, ndi vakamemesa madengu kumi na gavili."},{"book":"Yohani","chapter":"6","verse":"14","text":"Vandu pavauwene ulangisu wenuwo weahengili Yesu, vakajova “Chakaka mwenuyu ndi mlota mwealongaliwi kuvya ibwela pamulima!”"},{"book":"Yohani","chapter":"6","verse":"15","text":"Kangi Yesu amanyili kuvya vandu vaganili kumkamula na kumvika avyai nkosi, akajibagula navu, akahamba mwene kuchitumbi."},{"book":"Yohani","chapter":"6","verse":"16","text":"Hati peyahikili kimihi vawuliwa va Yesu vakahelela mbaka kunyanja."},{"book":"Yohani","chapter":"6","verse":"17","text":"Vakayingila muwatu muni vakupuka kuhamba ku Kapelanaumu. Chitita chamali kuhika, na Yesu avi akona kuvahikila."},{"book":"Yohani","chapter":"6","verse":"18","text":"Chimbungululu chivaha chabumai ndi Nyanja yikatumbula kutimbugana."},{"book":"Yohani","chapter":"6","verse":"19","text":"Vawuliwa vaki vamali kugenda muutali wa kilomita mhanu amala sita, vamuwene Yesu igenda panani ya manji, ihegelela muwatu, vayogwipi neju."},{"book":"Yohani","chapter":"6","verse":"20","text":"Yesu akavajovela, “Ndi nene, mkotoka kuyogopa!”"},{"book":"Yohani","chapter":"6","verse":"21","text":"Hinu, vene kwa luheku vakamtola Yesu muwatu, na bahapo watu wula ukahika pandumba pandu pevahambayi."},{"book":"Yohani","chapter":"6","verse":"22","text":"Chilau yaki msambi wa vandu vevasigalili mwambu ya nyanja vamanyili kuvya kwavi na watu umonga pala. Na vamanyili kuvya Yesu ayingili lepi muwatu pamonga na vawuliwa vaki, muni vawuliwa vaki vahambili vene."},{"book":"Yohani","chapter":"6","verse":"23","text":"Watu zingi kuhuma ku Tibelia zabweli papipi na pandu pala msambi wa vandu pevalili mabumunda, Bambu peamali kumsengusa Chapanga."},{"book":"Yohani","chapter":"6","verse":"24","text":"Hinu, vandu vala pevamanyili kuvya Yesu pamonga na vawuliwa vaki vangavya pandu penapo, vakayingila muwatu, kuhamba ku Kapelanaumu kumlonda."},{"book":"Yohani","chapter":"6","verse":"25","text":"Pevamkolili Yesu mwambu ya nyanja vakamkota, “Muwula, wabweli ndali penapa?”"},{"book":"Yohani","chapter":"6","verse":"26","text":"Yesu akavayangula, “Chakaka nikuvajovela nyenye mukunilonda lepi ndava mwauwene ulangisu wa kukangasa, nambu ndava muni mwalili mabumunda gala na kuyukuta."},{"book":"Yohani","chapter":"6","verse":"27","text":"Mkoto kuchihengela lihengu chukulya chechilula, nambu mchihengela chakulya changalula ndava ya wumi wa magono goha wangali mwishu. Mwana wa Mundu mwahaguliwi na kuyidakiliwa na Dadi yati akuvapela chakulya chenicho.”"},{"book":"Yohani","chapter":"6","verse":"28","text":"Vene vakamkota, “Tikita wuli muni tihotola kuhenga mahengu geigana Chapanga?”"},{"book":"Yohani","chapter":"6","verse":"29","text":"Yesu akavayangula, “Lenili ndi lihengu leigana Chapanga muhengayi, kumsadika yula mweamtumili.”"},{"book":"Yohani","chapter":"6","verse":"30","text":"Penapo vakamkota, “Wu, yati wikita ulangisu woki wa kukangasa muni tiulola tihotola kukusadika?"},{"book":"Yohani","chapter":"6","verse":"31","text":"Vagogo vitu valili mana kula kulugangatu, ngati chegijova Mayandiku Gamsopi. ‘Avapelili mabumunda kuhuma kunani kwa Chapanga muni valyayi.’ ”"},{"book":"Yohani","chapter":"6","verse":"32","text":"Yesu akavajovela, “Chakaka nikuvajovela, lepi Musa mweavapeli libumunda kuhuma kunani kwa Chapanga, ndi Dadi wangu mweavapelili nyenye libumunda la chakaka kuhuma kunani kwa Chapanga."},{"book":"Yohani","chapter":"6","verse":"33","text":"Muni libumunda la Chapanga ndi yula mweihelela kuhuma kunani kwa Chapanga na kuvapela wumi vandu va mulima.”"},{"book":"Yohani","chapter":"6","verse":"34","text":"Vakamjovela, “Bambu, kila ligono utipelayi libumunda lenilo.”"},{"book":"Yohani","chapter":"6","verse":"35","text":"Yesu akavajovela, “Nene ndi chakulya chechileta wumi. Mweibwela kwa nene njala yikumvina lepi, mweakunisadika katu iyuwana lepi njota."},{"book":"Yohani","chapter":"6","verse":"36","text":"Nambu navajovili kuvya yati mukunilola nambu mukunisadika lepi."},{"book":"Yohani","chapter":"6","verse":"37","text":"Voha veakunipela Dadi yati vibwela kwa nene, na nene katu nakumtaga kuvala yeyoha mweibwela kwa nene."},{"book":"Yohani","chapter":"6","verse":"38","text":"Nihelili kuhuma kunani kwa Chapanga, lepi kwa kuhenga genigana namwene nambu kuhenga gegiganikiwa na yula mweanitumili."},{"book":"Yohani","chapter":"6","verse":"39","text":"Maganu ga yula mweanitumili ndi aga, nikotoka kumyagisa hati mmonga wa vala veanipelili nambu nivayukisa voha pa ligono la mwishu."},{"book":"Yohani","chapter":"6","verse":"40","text":"Muni cheigana Dadi wangu ndi chenichi, yoyoha mweakumlola Mwana na kumsadika avyayi na wumi wa magono goha, na nene yati nikumuyukisa ligono la mwishu.”"},{"book":"Yohani","chapter":"6","verse":"41","text":"Vayawudi vakatumbula kung'ung'uta muni ajovili, “Nene ndi libumunda lelihelili kuhuma kunani kwa Chapanga.”"},{"book":"Yohani","chapter":"6","verse":"42","text":"Vakajova, “Mwenuyu lepi Yesu, mwana wa Yosefu? Tivamanyili dadi na nyina waki! Hinu ihotola wuli kujova kuvya ahelili kuhuma kunani kwa Chapanga?”"},{"book":"Yohani","chapter":"6","verse":"43","text":"Yesu akavayangula, “Mkotoka kung'ung'uta mwavene."},{"book":"Yohani","chapter":"6","verse":"44","text":"Kawaka mundu mweihotola kubwela kwa nene, ngati Dadi mweanitumili amhutili lepi kwa nene, na nene yati nikumuyukisa mundu mwenuyo ligono la mwishu."},{"book":"Yohani","chapter":"6","verse":"45","text":"Vamlota va Chapanga vayandiki, ‘Vandu voha yati viwuliwa na Chapanga.’ Kila mundu mweakumyuwana Dadi na kujiwula kuhuma kwaki, ibwela kwa nene."},{"book":"Yohani","chapter":"6","verse":"46","text":"Chenijova ndi ichi avi lepi mundu mweamuwene Dadi, nga yula mweahumili kwa Chapanga, mwenuyo ndi mweamuwene Dadi."},{"book":"Yohani","chapter":"6","verse":"47","text":"Chakaka, nikuvajovela mweisadika avi na wumi wa magono goha wangali mwishu."},{"book":"Yohani","chapter":"6","verse":"48","text":"Nene ndi chakulya chechileta wumi."},{"book":"Yohani","chapter":"6","verse":"49","text":"Vagogo vinu valili chakulya chechikemiwa mana kulugangatu, nambu vafwili."},{"book":"Yohani","chapter":"6","verse":"50","text":"Nambu chenichi ndi chakulya chechihelili kuhuma kunani kwa Chapanga muni mweilya ifwa lepi."},{"book":"Yohani","chapter":"6","verse":"51","text":"Nene ndi chakulya cha wumi chechihelili kuhuma kunani kwa Chapanga. Mundu yeyoha akalyayi libumunda lenili ilama magono goha gangali mwishu. Na libumunda lenikumpela ndi higa yangu yenikuyiwusa ndava ya wumi wa vandu va mulima.”"},{"book":"Yohani","chapter":"6","verse":"52","text":"Vayawudi vakatumbula kujovesana vene kwa vene, “Mwe, mundu uyu ihotola wuli kutipela tete higa yaki tilyayi?”"},{"book":"Yohani","chapter":"6","verse":"53","text":"Yesu akavajovela, “Chakaka nikuvajovela, mweangalya higa ya Mwana wa Mundu na kuyinywa ngasi yaki, mwivya lepi na wumi mugati yinu."},{"book":"Yohani","chapter":"6","verse":"54","text":"Mweilya higa yangu na kunywa ngasi yangu avinawu wumi wa magono goha wangali mwishu, na nene yati nikumuyukisa ligono la mwishu."},{"book":"Yohani","chapter":"6","verse":"55","text":"Muni higa yangu ndi chakulya cha chakaka, na ngasi yangu chindu cha kunywa cha chakaka."},{"book":"Yohani","chapter":"6","verse":"56","text":"Mweilya higa yangu na kunywa ngasi yangu, itama mugati yangu na nene nitama mugati yaki."},{"book":"Yohani","chapter":"6","verse":"57","text":"Ngati Dadi cheavili mumi, anitumili nene na nene nina wumi kwa ndava yaki, mewawa mweakunilya nene yati ivya mumi ndava ya nene."},{"book":"Yohani","chapter":"6","verse":"58","text":"Hinu, lenili ndi libumunda leliulwiki kuhuma kunani kwa Chapanga, lepi ngati mana yevalili vagogo vitu, vafwili. Mweilya chakulya chenichi yati ivya na wumi wa magono goha wangali mwishu.”"},{"book":"Yohani","chapter":"6","verse":"59","text":"Yesu ajovili genago peavili akuvawula munyumba ya kukonganekela Vayawudi ku Kapelanaumu kula."},{"book":"Yohani","chapter":"6","verse":"60","text":"Hinu, vandu vamahele vevamlandayi Yesu pavagayuwini genago, vakajova, “Aga ndi mawuliwu geginonopa! Yani mweihotola kuyuwanila?”"},{"book":"Yohani","chapter":"6","verse":"61","text":"Yesu amanyili mumtima waki kuvya vawuliwa vaki ving'ung'uta ndava ya lilovi lenilo, ndi akavajovela, “Wu, mawuliwu ago gakuvakita muleka kusadika?"},{"book":"Yohani","chapter":"6","verse":"62","text":"Yati yivya wuli pemukumlola Mwana wa Mundu ihamba kunani kwa Chapanga kweavili hoti?"},{"book":"Yohani","chapter":"6","verse":"63","text":"Mpungu Msopi ndi mweileta wumi, makakala ga mundu nakuhotola chindu. Malovi genikuvajovela ndi ga Mpungu Msopi na gileta wumi."},{"book":"Yohani","chapter":"6","verse":"64","text":"Pamonga na ago, nambu vavi vangi pagati yinu nakusadika.” Yesu ajovili genago ndava avamanyili kutumbula kadeni, vangasadika, na mewa yani mweakumng'anamukila."},{"book":"Yohani","chapter":"6","verse":"65","text":"Akayonjokesa kujova, “Ndava yeniyi navajovili kuvya kawaka mundu mweihotola kubwela kwa nene changali kutangatiliwa na Dadi.”"},{"book":"Yohani","chapter":"6","verse":"66","text":"Kuhumila lukumbi lwenulo vevamlandayi vamahele vakawuya mumbele, vakotoka kumlanda kavili."},{"book":"Yohani","chapter":"6","verse":"67","text":"Yesu akavakota vawuliwa kumi na vavili vala, “Wu, na nyenye mwigana kuwuka?”"},{"book":"Yohani","chapter":"6","verse":"68","text":"Simoni Petili akamyangula, “Bambu, tihamba kwa yani? Veve ndi uvinagu malovi gegileta wumi wa magono goha wangali mwishu."},{"book":"Yohani","chapter":"6","verse":"69","text":"Tete tikusadika na timanyili kuvya veve ndi wa Msopi kuhuma kwa Chapanga.”"},{"book":"Yohani","chapter":"6","verse":"70","text":"Yesu akavajovela, “Wu, navahagwili lepi nyenye kumi na vavili? Nambu mmonga winu ndi Setani!”"},{"book":"Yohani","chapter":"6","verse":"71","text":"Yesu ajovili genago kumvala Yuda mwana wa Simoni Isikalioti, muni mwenuyo ndi yati mweakumung'anamukila, pamonga avi mmonga pagati ya vawuliwa kumi na vavili."}]}