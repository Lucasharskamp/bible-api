{"data":[{"book":"Yohani","chapter":"10","verse":"1","text":"Yesu akavajovela, “Chakaka nikuvajovela, mundu yoyoha yula mweangayingila muchivaya cha mambelele kwa kupitila pamlyangu uvaha nambu iholota na kuyingila kwa pandu pangi, mwenuyo ndi muhiji na mnyagaji."},{"book":"Yohani","chapter":"10","verse":"2","text":"Nambu mundu yula mweiyingila kupitila mlyangu, mwenuyo ndi mdimaji wa mambelele."},{"book":"Yohani","chapter":"10","verse":"3","text":"Mlonda wa mlyangu wa chivaya akumdindulila mlyangu mdimaji. Na mambelele giyuwana lwami lwa mdimaji, namwene akugakemela kwa mahina gavi kila limonga na kugawusa kuvala."},{"book":"Yohani","chapter":"10","verse":"4","text":"Akamala kugawusa kuvala, mwene akugalongolela kulongolo, na mambelele gakumlanda, ndava gakulumanya lwami lwaki."},{"book":"Yohani","chapter":"10","verse":"5","text":"Nambu gakumlanda lepi myehe, ndi gakumtila ndava nakulumanya lwami lwaki.”"},{"book":"Yohani","chapter":"10","verse":"6","text":"Yesu avajovili kwa luhumu ulu, nambu vene vamanyili lepi cheaganili kuvajovela."},{"book":"Yohani","chapter":"10","verse":"7","text":"Hinu Yesu akajova kavili, chakaka nikuvajovela nene ndi mlyangu wa chivaya cha mambelele."},{"book":"Yohani","chapter":"10","verse":"8","text":"Voha vevanilongolili nene, ndi vahiji na vanyagaji, na mambelele nakuvayuwanila."},{"book":"Yohani","chapter":"10","verse":"9","text":"Nene ndi mlyangu. Mweiyingila munjila yangu yati isanguliwa, yati iyingila na kuhuma na kupewa chakulya."},{"book":"Yohani","chapter":"10","verse":"10","text":"Mhiji ibwela muni ayivayi, na kukoma na kuhalabisa. Nene nibwelili muni mupatayi wumi wa chakaka weumemili."},{"book":"Yohani","chapter":"10","verse":"11","text":"Nene ndi mdimaji mbwina. Mdimaji mbwina ajitendekili hati kufwa ndava ya mambelele gaki."},{"book":"Yohani","chapter":"10","verse":"12","text":"Mhenga lihengu wa luhuna mdimaji lepi, mambelele gaki lepi. Peiwona libwa la kudahi libwela. Ileka mambelele na kutila, kangi libwa la kudahi likamula na kugapechengana."},{"book":"Yohani","chapter":"10","verse":"13","text":"Mundu mwenuyo itila na iyangalila lepi mambelele, ndava mwene ndi mundu wa luhuna ndu."},{"book":"Yohani","chapter":"10","verse":"14","text":"Nene ndi mdimaji mbwina nigamanyili mambelele gangu, na mambelele gegavi gangu ganimanyili."},{"book":"Yohani","chapter":"10","verse":"15","text":"Ngati Dadi cheanimanyili nene, na nene chenimmanyili Dadi. Niwusa wumi wangu hati kufwa ndava ya mambelele."},{"book":"Yohani","chapter":"10","verse":"16","text":"Kangi nivii na mambelele gangi ga chivaya ichi lepi. Yikunigana mewa kugaleta, na gene yati giyuwana lwami lwangu, yati kwivya na msambi umonga na mdimaji mmonga."},{"book":"Yohani","chapter":"10","verse":"17","text":"“Dadi akunigana ndava nikuuwusa wumi wangu muni niupokelayi kavili."},{"book":"Yohani","chapter":"10","verse":"18","text":"Kawaka mundu mweakuninyaga wumi wangu, nambu nikuuwusa kwa kugana kwangu namwene. Nivii na uhotola wa kuuwusa wumi wangu na mewa nivii na uhotola wa kuutola kavili. Chenichi ndi Dadi cheanilagizi kukita.”"},{"book":"Yohani","chapter":"10","verse":"19","text":"Ndava ya malovi genago ukahumila mpechenganu kavili pagati ya Vayawudi."},{"book":"Yohani","chapter":"10","verse":"20","text":"Vangi vamahele vakajova, “Mwenuyu ana mzuka! Mewa ana lupengu Ndava kyani kumyuwanila?”"},{"book":"Yohani","chapter":"10","verse":"21","text":"Nambu vangi vakajova, “Malovi aga lepi ga mundu ana mzuka. Wu, mzuka uhotola kudindula mihu ga vangalola?”"},{"book":"Yohani","chapter":"10","verse":"22","text":"Ku Yelusalemu kwenuko kwavili na mselebuko wa kukumbuka kuyibagula Nyumba ndava ya Bambu. Lukumbi lwenulo lwavi lwa mbepu."},{"book":"Yohani","chapter":"10","verse":"23","text":"Yesu mwene avi igenda Munyumba ya Chapanga mu libanji la Solomoni."},{"book":"Yohani","chapter":"10","verse":"24","text":"Vayawudi vamtindili, kumkota, “Ukutileka na maholo mbaka ndali? Ngati veve ndi Kilisitu Msangula, hinu utijovela hotohoto.”"},{"book":"Yohani","chapter":"10","verse":"25","text":"Yesu akavayangula, “Nivajovili, nambu nyenye nakunisadika. Mahengu genihenga nene kwa liina la Dadi wangu gilangisa nene ndi yani."},{"book":"Yohani","chapter":"10","verse":"26","text":"Nambu nyenye mwisadika lepi, ndava nyenye lepi mambelele gangu."},{"book":"Yohani","chapter":"10","verse":"27","text":"Mambelele gangu giyuwana lwami lwangu. Nene nigamanyili na gene gakunilanda."},{"book":"Yohani","chapter":"10","verse":"28","text":"Nene nikugapela wumi wa magono goha wangali mwishu, katu vifwa lepi, na kawaka mundu mweihotola kuvanyaga kuhuma kwangu."},{"book":"Yohani","chapter":"10","verse":"29","text":"Dadi wangu ndi mkulu kuliku vyoha, na kawaka mundu wa kuhotola kuvanyaga mu mawoko ga Dadi wangu."},{"book":"Yohani","chapter":"10","verse":"30","text":"Nene na Dadi, tavamonga.”"},{"book":"Yohani","chapter":"10","verse":"31","text":"Hinu, Vayawudi vakanonga maganga muni vamkomayi Yesu."},{"book":"Yohani","chapter":"10","verse":"32","text":"Yesu akavajovela, “Nivalangisi mahengu gamahele kuhuma kwa Dadi. Wu, lihengu loki lelikuvakita nyenye munikoma kwa maganga?”"},{"book":"Yohani","chapter":"10","verse":"33","text":"Vayawudi vakamyangula, “Tikukoma lepi kwa maganga ndava ya mahengu gabwina gehuhengili, nambu ndava ukumliga Chapanga, veve wa mundu ndu nambu ukujikita wa Chapanga.”"},{"book":"Yohani","chapter":"10","verse":"34","text":"Yesu akavajovela, “Yiyandikwi mu malagizu ginu, ‘Nene nijovili, nyenye ndi vachapanga?’"},{"book":"Yohani","chapter":"10","verse":"35","text":"Chapanga avakemili vandu vala vevapewili ujumbi waki ndi vachapanga, na tete timanyili kuvya Mayandiku Gamsopi gijova chakaka magono goha."},{"book":"Yohani","chapter":"10","verse":"36","text":"Dadi anihagwili na kunituma pamulima. Ndava kyani nyenye mukunijovela, nikumliga Chapanga. Penijova nene Mwana wa Chapanga?"},{"book":"Yohani","chapter":"10","verse":"37","text":"Ngati nikugahenga lepi mahengu ga Dadi wangu, mkoto kunisadika."},{"book":"Yohani","chapter":"10","verse":"38","text":"Ngati nikugahenga, hati ngati mukunisadika lepi, hinu mugasadika mahengu genago. Muhotola kumanya chakaka kuvya Dadi avi mugati yangu, na nene nivii mugati yaki.”"},{"book":"Yohani","chapter":"10","verse":"39","text":"Vakalinga kavili kumkamula Yesu nambu akavalema mu mawoko gavi."},{"book":"Yohani","chapter":"10","verse":"40","text":"Yesu akahamba kangi kumwambu ya mfuleni Yoludani, pandu peavi Yohani ibatiza, akatama kwenuko."},{"book":"Yohani","chapter":"10","verse":"41","text":"Vandu vamahele vambwelili Yesu na kujova Yohani ahengili lepi gachinamtiti gogoha, “Nambu goha geajovili kumvala mundu uyu ndi chakaka neju.”"},{"book":"Yohani","chapter":"10","verse":"42","text":"Vandu vamahele pandu penapo vakamsadika Yesu."}]}