{"data":[{"book":"Samuyɛli Singena","chapter":"21","verse":"1","text":"Dawuda yi keli a siga, Yonatan yi xɛtɛ taani."},{"book":"Samuyɛli Singena","chapter":"21","verse":"2","text":"Dawuda yi siga Nobi yi saraxarali Aximeleki konni. Aximeleki yi fa xuruxurunɲɛ gaxuni a ralandeni, a naxa, “Nanfera i keden na a ra? Nanfera muxe mi faxi i matideni?”"},{"book":"Samuyɛli Singena","chapter":"21","verse":"3","text":"Dawuda yi saraxarali Aximeleki yabi, a naxa, “Mangan yamarin fixi n ma nɛn, a naxa, ‘Muxu yo nama feni ito kolon e nun n xɛraan naxan soxi i yii.’ Nanara, n yi a fala n sigati bonne xa, a e xa naralan n na yire gbɛtɛ yi."},{"book":"Samuyɛli Singena","chapter":"21","verse":"4","text":"Awa, nanse i yii be? Buru suulun so n yii hanma i nɔɛ naxan gbɛtɛ sɔtɛ.”"},{"book":"Samuyɛli Singena","chapter":"21","verse":"5","text":"Saraxaraliin yi Dawuda yabi, a naxa, “Buru gbɛtɛ mi n yii, koni buru ralixin be. Anu a mi nɔɛ donɲɛ xa i ya muxune mi e yɛtɛ suxi waxati danguxini ito yi, e mi e maso ɲaxanle ra.”"},{"book":"Samuyɛli Singena","chapter":"21","verse":"6","text":"Dawuda yi a yabi, a naxa, “Ɔn yati, nxu danxin na a ra ɲaxanle ma alo n darixi a ligɛ kii naxan yi n na siga yɛngɛni. N fɔxɔrabirane yɛngɛ so seene rasariɲanxin na a ra, hali nxu mi Alaa wanla ra. To daxin sariɲan dangu na ra pon!”"},{"book":"Samuyɛli Singena","chapter":"21","verse":"7","text":"Nayi, saraxaraliin yi buru ralixine so Dawuda yii. Amasɔtɔ gbɛtɛ mi yi na fɔ Buru Rasariɲanxin naxan bata yi fɛriɲɛn Alatala yɛtagi a batu banxini, a yi masara buru nɛnɛn na."},{"book":"Samuyɛli Singena","chapter":"21","verse":"8","text":"Na lɔxɔni, Sɔli a yɛxɛɛ kantanne kuntigin naxan yi xili Dowegi Edɔn kaana, na yi na yi Alatalaa wanla ra."},{"book":"Samuyɛli Singena","chapter":"21","verse":"9","text":"Dawuda mɔn yi a fala Aximeleki xa, a naxa, “Tanba mi i yii be hanma silanfanna? Bayo mangana xɛrayaan yi mafuraxi han, n mi nɔxi waxati sɔtɛ n yi n ma silanfanna tongo hanma yɛngɛ so se gbɛtɛ.”"},{"book":"Samuyɛli Singena","chapter":"21","verse":"10","text":"Saraxaraliin yi a yabi, a naxa, “Goliyati a silanfanna be, i Filisiti sofaan naxan faxa Ela lanbanni. A saxi saraxarali domaan xanbi ra, a mafilinxi dugina nde yi. A tongo xa i wama a xɔn, na kedenna nan nxu yii be.” Dawuda yi a yabi, a naxa, “A ɲɔxɔn mi na. A so n yii.”"},{"book":"Samuyɛli Singena","chapter":"21","verse":"11","text":"Na lɔxɔni, Dawuda yi a gi Sɔli ma. A siga Akisi konni, Gati mangana."},{"book":"Samuyɛli Singena","chapter":"21","verse":"12","text":"Koni Akisi a walikɛne yi a fala a xa, e naxa, “Yamanan mangan Dawuda xa mi ito ra ba? Ɲaxanle mi yi sigin sama ito xan xili xunna ba, e yi e bodon? E naxa, ‘Sɔli bata muxu wuli keden faxa, Dawuda tan wuli fu?’ ”"},{"book":"Samuyɛli Singena","chapter":"21","verse":"13","text":"Dawuda yi falan ne sa a bɔɲɛni, a gaxu gbeen ti Akisi yɛɛ ra Gati mangana."},{"book":"Samuyɛli Singena","chapter":"21","verse":"14","text":"A yi a yɛtɛ findi fatɔɔn na e yɛtagi. A yi e taani waxatin naxan yi, a yi fatɔyaan nan maligama, a sɛbɛnle ti dɛɛne ma, a a dɛ igen namini a dɛ xabene yi."},{"book":"Samuyɛli Singena","chapter":"21","verse":"15","text":"Akisi yi a fala a walikɛne xa, a naxa, “Ɛ a mato! Xɛmɛni ito xunna mi dɔxi! Nanfera ɛ faxi a ra n fɛma?"},{"book":"Samuyɛli Singena","chapter":"21","verse":"16","text":"Daxune nan dasaxi n ma ba, ɛ to faxi ito ra n fɛma, a yi n findi a daxuyaan sereyaan na? A mi soma n konni de!”"}]}