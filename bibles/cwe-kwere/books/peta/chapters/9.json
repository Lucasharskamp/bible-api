{"data":[{"book":"Peta","chapter":"9","verse":"1","text":"Mndewa Mulungu kalonga na Musa kuna ichuwala cha Sinai, mwezi wa mwanduso muna umwaka wekaidi, viwalawile muna iisi ya Misili. Kamulongela,"},{"book":"Peta","chapter":"9","verse":"2","text":"“Waisilaili watende Dugila da Pasaka kwa lusita lupangigwe."},{"book":"Peta","chapter":"9","verse":"3","text":"“Siku ya longo na nne ya mwezi uno ichigulogulo nguku zikwingila, mwizaitenda ivo kwa kusondelela malagilizo na ndagilizi zose.”"},{"book":"Peta","chapter":"9","verse":"4","text":"Ivo Musa kawalongela Waisilaili watende Dugila da Pasaka."},{"book":"Peta","chapter":"9","verse":"5","text":"Watenda ivo ichigulogulo nguku zikwingila muna isiku ya longo na nne ya mwezi kuna ichuwala cha Sinai. Waisilaili watenda chila chinhu fana Mndewa Mulungu viyamulagilize Musa."},{"book":"Peta","chapter":"9","verse":"6","text":"Mbali kukala na walume wamwenga wambula mwiko kwa kudalisa mtufi wa munhu, ivo hawadahile kudeng'helele Dugila da Pasaka muna isiku iyo. Wahita kuulongozi wa Musa na Haluni muna isiku iyo."},{"book":"Peta","chapter":"9","verse":"7","text":"Wamulongela Musa, “Cheye chambula mwiko kwaviya chidalisa mtufi wa munhu, habali sekechimulavile Mndewa Mulungu nhambiko na Waisilaili wamwenga kwa lusita lupangigwe?”"},{"book":"Peta","chapter":"9","verse":"8","text":"Musa kawedika, “Gozeleni mbaka vondanihulike Mndewa Mulungu chiyolagiliza kusonhela mweye.”"},{"book":"Peta","chapter":"9","verse":"9","text":"Mndewa Mulungu kamulongela Musa,"},{"book":"Peta","chapter":"9","verse":"10","text":"“Walongele Waisilaili, ‘Munhu wa kumwenu hebu wa nyelesi zenu, munhu yoyose yondayawe kambula mwiko kwa kudalisa mtufi, hebu yahawa kutali muna umwanza, kozindilila Pasaka ya Mndewa Mulungu."},{"book":"Peta","chapter":"9","verse":"11","text":"Mwezi umwe hamwande, siku ya longo na nne ya mwezi, ichigulogulo nguku zikwingila, wezaizindilila. Wezakuja hamwe na magate hayagumigwe lusu na mboga zili usungu."},{"book":"Peta","chapter":"9","verse":"12","text":"Sekewasigaze chinhu chochose mbaka imitondo, hebu sekewabene vuha jojose da mnyama wa Pasaka. Wezatenda fana vizili ndagilizi za Dugila da Pasaka."},{"book":"Peta","chapter":"9","verse":"13","text":"Mbali munhu yoyose yelile hebu heli muna umwanza, nayo hajamhile Dugila da Pasaka, munhu iyo kezabaguligwa na wanhu wake, kwaviya hamulavile Mndewa Mulungu nhambiko kwa lusita lupangigwe. Munhu iyo kezatagusigwa kwa uhasanyi wake."},{"book":"Peta","chapter":"9","verse":"14","text":"“ ‘Mgeni yahakala na mweye na kolonda kudeng'helela Dugila da Pasaka da Mndewa Mulungu, kolondeka yatende fana viili ndagilizi na lagilizo da Dugila da Pasaka. Mwizakuwa na lagilizo dimwe kwa iyo yeli mgeni na kwa ija yelekigwe muna iisi.’ ”"},{"book":"Peta","chapter":"9","verse":"15","text":"Muna isiku ija vidisimikigwe hema da Mulungu wingu dihulumuka na kugubika hema ijo. Kwandusila ichigulogulo mbaka imitondo wingu diwa uchanyha ya hema da Mulungu diwoneka fana moto."},{"book":"Peta","chapter":"9","verse":"16","text":"Ivo niivo viiwile chila siku, wingu digubika hema imisi, na ichilo diwoneka fana moto."},{"book":"Peta","chapter":"9","verse":"17","text":"Chila lusita wingu diya vidinuligwe uchanyha ya hema da Mulungu, baho Waisilaili wandusa mwanza, na hanhu hadikalile wingu diya ni baho Waisilaili hawekile lago."},{"book":"Peta","chapter":"9","verse":"18","text":"Kwa lagilizo da Mndewa Mulungu Waisilaili wandusa mwanza, na kwa lagilizo da Mndewa Mulungu wazenga lago, lusita diwingu diya vidikalile uchanyha ya hema da Mulungu wakala muna dilago jawo."},{"book":"Peta","chapter":"9","verse":"19","text":"Wingu diya vidikalame uchanyha ya hema da Mulungu siku nyingi, Waisilaili wamuhulika Mndewa Mulungu, hawasegele."},{"book":"Peta","chapter":"9","verse":"20","text":"Miyanza imwenga wingu dikala uchanyha kwa siku ndodo, kwa lagilizo diya da Mndewa Mulungu wakala muna dilago jawo, na kwa lagilizo da Mndewa Mulungu wandusa mwanza."},{"book":"Peta","chapter":"9","verse":"21","text":"Miyanza imwenga wingu dikala uchanyha ya hema da Mulungu kulawa ichigulogulo mbaka imitondo. Wingu diya vidinuligwe imitondo, wandusa mwanza, hata one dikala uchanyha imisi na ichilo, wingu vidinuligwe wandusa mwanza."},{"book":"Peta","chapter":"9","verse":"22","text":"Ihawa wingu dikala uchanyha ya hema da Mulungu siku mbili hebu mwezi hebu mwaka, Waisilaili wakala muna dilago jawo, mbali vidinuligwe uchanyha wandusa mwanza."},{"book":"Peta","chapter":"9","verse":"23","text":"Kwa lagilizo da Mndewa Mulungu weka lago jawo, na kwa lagilizo da Mndewa Mulungu wandusa mwanza. Wazindilila malagilizo ya Mndewa Mulungu yoyamulagilize Musa."}]}