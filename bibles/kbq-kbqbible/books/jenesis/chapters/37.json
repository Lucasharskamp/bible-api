{"data":[{"book":"Jenesis","chapter":"37","verse":"1","text":"Menina Jekopu'a agri nefa zoka mani'neno hu'nea mopare Kenani mani'ne."},{"book":"Jenesis","chapter":"37","verse":"2","text":"Ama'i Jekopu naga nofimofo naneke. Josefe'a 17ni'a zagegafu nehuno, nehaza ne' mani'neno nefu'zane afutami kegava hu'ne. Bilhane, Zilpagizni nefa a'tremokizini mofavre'mozane kegava hu'naze. Josefe'a nefu'za havizama nehazankea erino nezmafana ome asami'ne."},{"book":"Jenesis","chapter":"37","verse":"3","text":"Hagi Israeli'a (Jekopu'a) miko ne'mofavre'afintira, Josefena tusiza huno avesinte'ne. Na'ankure agra ravusefinka ante'neankino, agra avasese'ane kena tro huno antaninte'ne."},{"book":"Jenesis","chapter":"37","verse":"4","text":"Ana hige'za Josefe nefu'za, kazama nezmafa'ma tusiza huno agri'ma avesinentege'za nege'za, zamagra avesi nonte'za knare hu'za fru keaga huomi'naze."},{"book":"Jenesis","chapter":"37","verse":"5","text":"Hagi mago kenagera Josefe'a ava'na keteno, afuhe'mokizmi ana avana kea zamasmige'za, zamagra mago'ene tusiza hu'za zamarimpa ahente'naze."},{"book":"Jenesis","chapter":"37","verse":"6","text":"Josefe'a amanage huno zamasami'ne, Muse (plis) hurmantoanki ava'nama ke'noa zamofo nanekea antahiho,"},{"book":"Jenesis","chapter":"37","verse":"7","text":"hozafi witi ananekunkeno nagri witimo'a oti fatgo higeno, tamagri witimo'za regagi'za, nagri witirera kepri hu'naze."},{"book":"Jenesis","chapter":"37","verse":"8","text":"Anante nefu'za amanage hu'za antahige'naze, tagrira tagaterenka kagra kini mani'za nehano. Tamage hunka kegava hurante'za nehano, nehu'za mago'ene zamasigu hunente'za, agri avana kene, ke'anena ontahi'naze."},{"book":"Jenesis","chapter":"37","verse":"9","text":"Anante mago'ene ava'na keteno afuhe'i amanage huno zamasami'ne, Antahiho, mago'ene ava'nagoana, zagene, ikane, 11ni'a ofumo'za nagrite kepri hunante'naze."},{"book":"Jenesis","chapter":"37","verse":"10","text":"Josefe'a anage huno nefane, afuhe'inena nezmasmigeno, nafa'amo'a amanage huno kesune, Kagra nankna ava'na negane? Nagrane, negrera'ene negafu'zanena tamage huta kagrite kepri hugahuno?"},{"book":"Jenesis","chapter":"37","verse":"11","text":"Agri afuhe'za amefi'a ke hunte'nazanagi, nefa'a hakare'a nanekea antahi antahifi atre'ne."},{"book":"Jenesis","chapter":"37","verse":"12","text":"Mago'zupa agri nefu'za, nezmafa afutami avre'za traza nehogu Sekemu vu'nazageno,"},{"book":"Jenesis","chapter":"37","verse":"13","text":"Israeli'a amanage huno Josefena asami'ne, Negafu'za afuzaga zamavare'za Sekemu traza me'nerega ome zamante'za mani'nazanki ege'na, huganta'nena vuo. Higeno Josefe'a amanage huno kenona hu'ne, Nagra vugahue."},{"book":"Jenesis","chapter":"37","verse":"14","text":"Higeno nefa'a amanage huno Josefena asmi'ne, Menina vunka negafuzane, afuzaganena knare hu'za mani'nafi ome ketenka, ete enka kea eme nasmio. Anage nehuno huntegeno Hebroni agupofinti vuno Sekemu uhanati'ne."},{"book":"Jenesis","chapter":"37","verse":"15","text":"Anantega ome hakeno vano nehigeno mago ne'mo anampi negeno anage huno antahige'ne, na'anku kagra nehakrane?"},{"book":"Jenesis","chapter":"37","verse":"16","text":"Higeno Josefe'a anage hu'ne, Nagra nafuhemokizmigu nehakroanki, muse (plis) hugantoanki inantega afu'zmia kegava hu'za mani'nafi nasmio?"},{"book":"Jenesis","chapter":"37","verse":"17","text":"Higeno ana ne'mo'a anage huno asamine, Amafinti atre'za vunaku nehu'za, Dotani vanune nehazage'na antahi'noe. Higeno Josefe'a zamage zamavaririno vuno afuhe'ina Dotani ome zamageno erifore hu'ne."},{"book":"Jenesis","chapter":"37","verse":"18","text":"Hagi Josefe'a afete ne-eno eravao osu'nege'za afuhe'za nege'za, ahe frigahune hu'za kea retro hu'naze."},{"book":"Jenesis","chapter":"37","verse":"19","text":"Zamagra zamagra ke hugantugama hu'za amanage hu'naze, ava'na kege nera antu e!"},{"book":"Jenesis","chapter":"37","verse":"20","text":"Hanki menina enketa aheta keri kampi mate'vuta nevazita, amanage hugahune. Afi zagamo aheno ne'ne, nehuta avana ke'amo'a inankna hugahifi kesune!"},{"book":"Jenesis","chapter":"37","verse":"21","text":"Ana hianagi Rubeni'a ana naneke nentahino, aza hunaku anage hu'ne, atrenketa ahe ofrisanune."},{"book":"Jenesis","chapter":"37","verse":"22","text":"Rubeni'a mago'ene amanage huno zamagrira zamasami'ne, Aheta korana eri oragi'sunanki, amima ka'ma kopima me'nea kerifi oheta avre vazisanune. Ana hanageno agra aza huno avreno nefa ome amisigu hu'ne."},{"book":"Jenesis","chapter":"37","verse":"23","text":"Hanki Josefe'ma eno afuhe'inte'ma ehanatige'za, zamagra azeriza, knare avasese'ane za'za kena nefa'ma antaninte'neana zafi netre'za,"},{"book":"Jenesis","chapter":"37","verse":"24","text":"zamagra azeri'za tinkeri kampi matevu atre'naze. Ana kerifina tina omnene."},{"book":"Jenesis","chapter":"37","verse":"25","text":"Ana hute'za, zamagra mani'ne'za ne'za nenaku nehu'za, kesga hu'za zamavua kazana, avazu hunte'za Ismaeli vahe'mo'za Giliatiti ne-eza, kemorizmifi gamune, fukinkna masave tusa masave kregefe'neane (bam) mana'nentake'za mere'ne eri'za Isipi zagore ome atrenaku e'naze."},{"book":"Jenesis","chapter":"37","verse":"26","text":"Juda'a amanage huno afuhe'mokizigura hu'ne, Neregnama aheta korama'a eri tagisuta nankna miza erigahune?"},{"book":"Jenesis","chapter":"37","verse":"27","text":"Agra tagri kora mani'negu ohesunanki, enketa Ismaeli vahete Josefena mizante atramneno. Hige'za nefu'za ana nanekere mago zamarimpa hu'naze."},{"book":"Jenesis","chapter":"37","verse":"28","text":"Anante mago'a Midiani vahe'mo'za, fenozama zagore'ma netre'za eneri'za nehaza vahe'mo'za anante neazageno, zamagra Josefena kerifinti avazuhu naga'atre'za Ismaeli vahete 20'a sekel silva zagore atre'naze. Ana hazage'za Josefena avre'za Isipi vu'naze."},{"book":"Jenesis","chapter":"37","verse":"29","text":"Rubeni'a keri avazare eno keana Josefe'a kerifi omani'negeno kukena'a sgane sagnu hu'ne."},{"book":"Jenesis","chapter":"37","verse":"30","text":"Aganahe'inte agra uhanatino amanage hu'ne, Ana mofavre'a omani'ne. Hanki nagra inankna hugahue?"},{"book":"Jenesis","chapter":"37","verse":"31","text":"Hige'za zamagra Josefe avasese'ane kena eri'za, ve meme ahe'za ana za'za kena'a korama'afi re'za ti'za hute'za,"},{"book":"Jenesis","chapter":"37","verse":"32","text":"anante ana avasese'ane za'za kena, mago'amo'za eri'za nezmafante uhanatiza anage hu'naze. Amama kefore'ma hu'na kena muse (plis) hugantonanki, kagri negamofo za'za kenafi ko."},{"book":"Jenesis","chapter":"37","verse":"33","text":"Hazageno keteno amanage hu'ne, Ama'i nagri ne'mofavremofo za'za kene. Afi zagagafamo aheno ne'ne, tamage huno Josefena amprino anitraga trogo hutre'negahie!"},{"book":"Jenesis","chapter":"37","verse":"34","text":"Anage nehuno Jekopu'a kukena'a braro bruru huno tanefa kateno kukena'are37:34 Toza kukena huno mani'ne.  nefreno za'za kna ne'mofonkura huno zavira ate'ne."},{"book":"Jenesis","chapter":"37","verse":"35","text":"Ana hige'za mika ne'mofa'amo'za, oti'za azeri avavasenaku hu'nazanagi, azeri vava sezankura ave'osi'ne. Hagi agra amanage hu'ne, Nenamofonku zavi netena fri'na fri vahe kumapi umanigahue. Nehuno nefa'a zavi ate'ne."},{"book":"Jenesis","chapter":"37","verse":"36","text":"Hagi Midiani vahe'mo'za Isipi uhanati'za Josefena mizante atrazageno, Isipi ne' Fero avate kva ne' Potifa miza se'ne."}]}