{"data":[{"book":"2 Bassekabaka","chapter":"24","verse":"1","text":"Mu biro ebyo, Nebukadduneeza kabaka w’e Babulooni n’alumba, era n’afuula Yekoyakimu omuddu we okumala emyaka esatu. Naye Yekoyakimu oluvannyuma n’ajeema, n’akola olutalo ku Nebukadduneeza."},{"book":"2 Bassekabaka","chapter":"24","verse":"2","text":"Awo Mukama n’asindikira Yekoyakimu ebibinja by’Abakaludaaya, n’Abasuuli, n’Abamowaabu, n’Abamoni, n’abatuma okulumba Yuda, ng’ekigambo kya Mukama kye yayogerera mu baweereza be bannabbi bwe kyali."},{"book":"2 Bassekabaka","chapter":"24","verse":"3","text":"Era ddala ebyo by’atuukirira ku Yuda ng’ekiragiro kya Mukama bwe kyali, okubaggya mu maaso ge olw’ebibi bya Manase n’ebirala byonna bye yakola,"},{"book":"2 Bassekabaka","chapter":"24","verse":"4","text":"ng’okwo kwe kuli okuyiwa omusaayi ogutaliiko musango. Yajjuza Yerusaalemi n’omusaayi ogutaliiko musango, Mukama kye yali tagenda kusonyiwa."},{"book":"2 Bassekabaka","chapter":"24","verse":"5","text":"Ebyafaayo ebirala ebyaliwo ku mulembe gwa Yekoyakimu ne byonna bye yakola, tebyawandiikibwa mu kitabo eky’ebyomumirembe gya bassekabaka ba Yuda?"},{"book":"2 Bassekabaka","chapter":"24","verse":"6","text":"Awo Yekoyakimu n’afa, mutabani we Yekoyakini n’amusikira okuba kabaka."},{"book":"2 Bassekabaka","chapter":"24","verse":"7","text":"Kabaka w’e Misiri teyava nate mu nsi ye, kubanga kabaka w’e Babulooni yali awambye ebibye byonna okuviira ddala ku mukutu gw’Omugga ogw’e Misiri oguyiwa ku Nnyanja Ennene okutuuka ku Mugga Fulaati."},{"book":"2 Bassekabaka","chapter":"24","verse":"8","text":"Yekoyakini we yafuukira kabaka yalina emyaka kkumi na munaana, era n’afugira mu Yerusaalemi okumala emyezi esatu. Nnyina erinnya lye yali Nekusita muwala wa Erunasani ow’e Yerusaalemi."},{"book":"2 Bassekabaka","chapter":"24","verse":"9","text":"N’akola ebibi mu maaso ga Mukama, nga kitaawe bwe yakola."},{"book":"2 Bassekabaka","chapter":"24","verse":"10","text":"Mu biro ebyo eggye lya Nebukadduneeza kabaka w’e Babulooni ne lirumba ekibuga ky’e Yerusaalemi, ne kizingizibwa."},{"book":"2 Bassekabaka","chapter":"24","verse":"11","text":"Nebukadduneeza yennyini n’ajja mu kibuga, ng’eggye lye likyakizingizza."},{"book":"2 Bassekabaka","chapter":"24","verse":"12","text":"Awo Yekoyakini kabaka wa Yuda, ne nnyina, n’abaddu ba kabaka, n’abakungu be, n’abaami be bonna ne beewaayo eri kabaka w’e Babulooni mu mwaka gwe ogw’omunaana bukya alya bwakabaka, era Yekoyakini n’atwalibwa nga musibe."},{"book":"2 Bassekabaka","chapter":"24","verse":"13","text":"Era mu kiseera kye kimu, Nebukadduneeza n’atwala eby’obugagga byonna okuva mu yeekaalu ya Mukama, n’okuva mu lubiri lwa kabaka, era n’atemaatema ebibya byonna ebya zaabu, Sulemaani kabaka wa Isirayiri bye yali akoze ng’abitadde mu yeekaalu ya Mukama, nga Mukama bwe yalagira."},{"book":"2 Bassekabaka","chapter":"24","verse":"14","text":"N’atwala Yerusaalemi kyonna, n’abakungu bonna, n’abasajja abalwanyi bonna, ne baffundi bonna n’abaweesi bonna mu buwaŋŋanguse, awamu ne bawera abantu ng’omutwalo gumu. Abasemberayo ddala obwavu be yalekamu bokka."},{"book":"2 Bassekabaka","chapter":"24","verse":"15","text":"Nebukadduneeza n’atwala Yekoyakini e Babulooni nga musibe okuva mu Yerusaalemi, era n’atwala ne nnyina, ne bakyala ba kabaka, n’abakungu be, n’abaami abaali ab’ekitiibwa mu nsi."},{"book":"2 Bassekabaka","chapter":"24","verse":"16","text":"Ate era yawamba abasajja ab’amaanyi kasanvu, ne baffundi n’abaweesi lukumi, bonna n’abatwala e Babulooni nga basibe."},{"book":"2 Bassekabaka","chapter":"24","verse":"17","text":"Nebukadduneeza n’addira Mataniya kitaawe wa Yekoyakini omuto, n’amufuula kabaka, era n’amukyusa n’erinnya n’amutuuma Zeddekiya."},{"book":"2 Bassekabaka","chapter":"24","verse":"18","text":"Zeddekiya we yafuukira kabaka yalina emyaka amakumi abiri mu gumu, era n’afugira mu Yerusaalemi emyaka kkumi na gumu. Nnyina erinnya lye yali Kamutali muwala wa Yeremiya ow’e Libuna."},{"book":"2 Bassekabaka","chapter":"24","verse":"19","text":"N’akola ebibi mu maaso ga Mukama, nga Yekoyakini bwe yakola."},{"book":"2 Bassekabaka","chapter":"24","verse":"20","text":"Ebyo byonna ebyatuuka ku Yerusaalemi ne ku Yuda, byabaawo olw’obusungu bwa Mukama obwababubuukirako, era n’oluvannyuma n’abagoba mu maaso ge."}]}