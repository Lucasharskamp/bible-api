{"data":[{"book":"Gabunga","chapter":"21","verse":"1","text":"Di madagoaa digau Israel ne dagabuli i Mizpah, digaula gu hagababa ang gi Dimaadua: “Deai tangada i gimaadou e dumaalia gi taane o Benjamin gi lodo gi dana dama ahina ai.”"},{"book":"Gabunga","chapter":"21","verse":"2","text":"Malaa, nia daangada Israel gaa hula gi Bethel gaa noho gi lala i golo i mua o God, gaa dae gi di hiahi. Digaula gu manawa gee huoloo, gu tangitangi gi nua boloo,"},{"book":"Gabunga","chapter":"21","verse":"3","text":"“Meenei Dimaadua, di God o Israel, di mee deenei la ne hai di aha? Ma e aha go di madawaawa Benjamin dela ga hagalee i Israel?”"},{"book":"Gabunga","chapter":"21","verse":"4","text":"Luada loo dono daiaa, nia daangada gaa hau di nadau gowaa dudu tigidaumaha i golo. Digaula gaa hai di nadau tigidaumaha hagadaubuni, gaa dudu nia tigidaumaha hagadogomaalia."},{"book":"Gabunga","chapter":"21","verse":"5","text":"Digaula ga heeu, “Ma di madawaawa i golo mai i nia madawaawa Israel ala digi hula gi tagabuli nogo hai i Mizpah?” (Digaula guu hai di hagababa bolo tangada ma ga hagalee hana gi Mizpah le e daaligi gii made)."},{"book":"Gabunga","chapter":"21","verse":"6","text":"Digau Israel gu tilikai hualaa gi nadau duaahina digau Benjamin, ga helekai, “Dangi nei Israel guu ngala dono madawaawa e dahi."},{"book":"Gabunga","chapter":"21","verse":"7","text":"Di madau maa di aha e hai e wanga nia lodo ang gi nia daane Benjamin ala e dubu? Gimaadou gu hagababa hagamodu ang gi Dimaadua bolo gimaadou hagalee wanga madau dama ahina gi digaula.”"},{"book":"Gabunga","chapter":"21","verse":"8","text":"Di nadau heeu be di maa di buini mai nia madawaawa Israel dela digi hana gi tagabuli Mizpah, digaula gaa gida bolo deai tangada e dahi mai di waahale o Jabesh i Gilead ne hana gi golo ai."},{"book":"Gabunga","chapter":"21","verse":"9","text":"I di gahigahi ne hai go digau dauwa, gei deai tangada mai Jabesh ne helekai ai."},{"book":"Gabunga","chapter":"21","verse":"10","text":"Malaa, tagabuli ga hagau nadau daane haga mataane e madangaholu maa lua mana (12,000) mo di nadau hegau boloo, “Hula daaligidia gii mmade nia daangada huogodoo i Jabesh, mono ahina mo nia dama."},{"book":"Gabunga","chapter":"21","verse":"11","text":"Daaligidia nia daane huogodoo mo nia ahina huogodoo ala hagalee madammaa.”"},{"book":"Gabunga","chapter":"21","verse":"12","text":"Digaula guu kida nadau dama ahina madammaa e haa lau (400) i mehanga nia daangada i Jabesh, gei digaula gu laha mai digaula gi Shiloh i Canaan."},{"book":"Gabunga","chapter":"21","verse":"13","text":"Tagabuli hagatau ga hagailoo gi digau Benjamin ala nogo i Tadugalaa o Rimmon gaa hai bolo tauwa la guu lawa."},{"book":"Gabunga","chapter":"21","verse":"14","text":"Digau Benjamin ga lloomoi gi muli, gei digau Israel ala i golo gaa wanga gi digaula nia dama ahina mai Jabesh, ala digi daaligidia go digaula. Gei digaula hagalee dohu."},{"book":"Gabunga","chapter":"21","verse":"15","text":"Nia daangada gu tilikai hualaa gi digau Benjamin, idimaa Dimaadua gu oho di hagadaubuni o nia madawaawa Israel."},{"book":"Gabunga","chapter":"21","verse":"16","text":"Nia dagi tagabuli ga helekai, “Nia ahina o di madawaawa Benjamin la gu hagalee. Ma di aha dela e hai go gidaadou e dahi aga nia lodo nia daane ala e dubu?"},{"book":"Gabunga","chapter":"21","verse":"17","text":"Israel hagalee hai gi hagalee dono madawaawa e dahi. Gidaadou e hai gii gida di ala e hai di madawaawa Benjamin gii noho hua igolo."},{"book":"Gabunga","chapter":"21","verse":"18","text":"Gei gidaadou e deemee di dumaalia gi digaula e lodo gi tadau dama ahina, idimaa gidaadou gu haganoho di haga halauwa tangada dela ma ga dugu anga tangada Benjamin gi lodo gi dana dama ahina.”"},{"book":"Gabunga","chapter":"21","verse":"19","text":"Digaula ga hagabaubau, “Tagabuli ngadau o Dimaadua i Shiloh la gu hoohoo mai.” (Shiloh la i bahi i ngeia Bethel, mo i bahi i ngaaga Lebonah, mo i bahi i dua di ala i mehanga Bethel mo Shechem)."},{"book":"Gabunga","chapter":"21","verse":"20","text":"Digaula ga helekai gi digau Benjamin, “Hula, pala hagammuni i lodo nia hadagee waini,"},{"book":"Gabunga","chapter":"21","verse":"21","text":"ga madamada. Nia dama ahina Shiloh ma ga lloomoi belee gaalege, goodou ga lloomoi gi daha mo nnadagee waini. Tangada e dahi i goodou tei gi gumidia dono lodo mai i nia dama ahina aalaa, gaa lahi gi tenua o Benjamin."},{"book":"Gabunga","chapter":"21","verse":"22","text":"Maa nadau damana be nia duaahina ga lloomoi gi goodou ga helekai hai baahi, helekai gi digaula boloo, ‘Dumaalia mai gi gimaadou e benebene digaula, idimaa gimaadou hagalee ne lahi digaula mai godou baahi i lodo tauwa belee hai madau lodo. Gei goodou digi gaamai digaula gi gimaadou, deelaa laa goodou digi hala i di oho di godou hagababa hagamodu ne hai!’”"},{"book":"Gabunga","chapter":"21","verse":"23","text":"Digau Benjamin guu hai di hai deenei. Digaula gu hilihili nadau lodo mai nia dama ahina nogo hai nadau gaalege i Shiloh gaa lahi digaula gi daha. Digaula gaa hula gi di nadau henua, gaa hau labelaa nadau hale gaa noho i golo."},{"book":"Gabunga","chapter":"21","verse":"24","text":"Di madagoaa deelaa, gei digau Israel huogodoo gu hagatanga guu hula labelaa gi nadau gowaa mo nadau madahaanau mo nadau guongo donu."},{"book":"Gabunga","chapter":"21","verse":"25","text":"Di madagoaa deelaa, gei Israel nogo dono king ai. Nia daangada huogodoo gu hai hua nadau mee ala e hiihai ginai.21.25 Gabunga 17.6"}]}