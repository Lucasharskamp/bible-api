{"data":[{"book":"Dhuteronomi","chapter":"20","verse":"1","text":"Kana muchienda kundorwa navavengi venyu uye mukaona mabhiza nengoro nehondo huru kupfuura yenyu, musavatya, nokuti Jehovha Mwari, uyo akakubudisai kubva muIjipiti, achava nemi."},{"book":"Dhuteronomi","chapter":"20","verse":"2","text":"Kana muchinge mava kuda kurwa, muprista anofanira kuuya kuzotaura kuvarwi."},{"book":"Dhuteronomi","chapter":"20","verse":"3","text":"Achati, “Inzwai, imi Israeri, nhasi muri kuenda kundorwa navavengi venyu. Mwoyo yenyu ngairege kupera simba kana kutya; regai kutyiswa kana kuvhundutswa pamberi pavo."},{"book":"Dhuteronomi","chapter":"20","verse":"4","text":"Nokuti Jehovha Mwari wenyu ndiye anoenda nemi kundokurwirai kuvavengi venyu kuti akukundisei.”"},{"book":"Dhuteronomi","chapter":"20","verse":"5","text":"Vakuru vachatiwo kuvarwi, “Pane akavaka imba yake itsva here asati aikumikidza? Ngaadzokere kumba kwake, nokuti angafa pakurwa uye mumwewo akazoikumikidza."},{"book":"Dhuteronomi","chapter":"20","verse":"6","text":"Pane akarima munda womuzambiringa here uye asati atanga kudya michero yawo? Ngaadzokere kumba kwake, nokuti angafa pakurwa uye mumwewo akazodya michero yawo."},{"book":"Dhuteronomi","chapter":"20","verse":"7","text":"Pane akatsidzirana nomusikana here uye asati amuwana? Ngaadzokere kumba kwake, nokuti angafa pakurwa uye mumwewo akazomuwana.”"},{"book":"Dhuteronomi","chapter":"20","verse":"8","text":"Ipapo vakuru vachati zvakare, “Pane anotya here kana ane mwoyo unovhunduka? Ngaadzokere kumba kwake kuitira kuti hama dzake dzisazorwadziwawo mwoyo saiye.”"},{"book":"Dhuteronomi","chapter":"20","verse":"9","text":"Kana vakuru vachinge vapedza kutaura kuvarwi, vanofanira kugadza vatungamiri vehondo."},{"book":"Dhuteronomi","chapter":"20","verse":"10","text":"Pamunofamba muchinorwisa guta, munofanira kuriparidzira rugare."},{"book":"Dhuteronomi","chapter":"20","verse":"11","text":"Kana varugamuchira vakazarura masuo avo, vanhu vose vomo vanofanira kumanikidzwa kushanda uye vanofanira kukushandirai."},{"book":"Dhuteronomi","chapter":"20","verse":"12","text":"Kana vakaramba rugare uye vakarwa nemi, munofanira kukomba guta iroro."},{"book":"Dhuteronomi","chapter":"20","verse":"13","text":"Kana Jehovha Mwari wenyu achinge ariisa mumaoko enyu, muuraye varume vose vari mariri."},{"book":"Dhuteronomi","chapter":"20","verse":"14","text":"Asi kana vari vakadzi, navana nezvipfuwo uye nezvimwe zvose zviri muguta, munogona kuzvitora sezvakapambwa. Uye mungashandisa zvenyu zvakapambwa izvi zvamuri kupiwa naJehovha Mwari wenyu kubva kuvavengi venyu."},{"book":"Dhuteronomi","chapter":"20","verse":"15","text":"Izvi ndizvo zvamunofanira kuita kumaguta ose ari chinhambwe kubva kwamuri uye asiri maguta endudzi dziri pedyo."},{"book":"Dhuteronomi","chapter":"20","verse":"16","text":"Asi, mumaguta endudzi amuri kupiwa naJehovha Mwari wenyu senhaka, musasiya chinhu chipi zvacho chipenyu."},{"book":"Dhuteronomi","chapter":"20","verse":"17","text":"Vaparadzei zvachose, ivo vaHiti, vaAmori, vaKenani, vaPerizi, vaHivhi navaJebhusi, sezvamakarayirwa naJehovha Mwari wenyu."},{"book":"Dhuteronomi","chapter":"20","verse":"18","text":"Nokuti vangazokudzidzisai tsika dzavo dzinonyangadza dzavanoita vachinamata vamwari wavo, mugotadzira Jehovha Mwari wenyu."},{"book":"Dhuteronomi","chapter":"20","verse":"19","text":"Kana mukakomba guta kwenguva refu, muchirirwisa kuti muripambe, musaparadza miti yaro nokuitema nokuti munogona kudya michero yayo. Musaitema. Ko, miti yomusango vanhu here, zvokuti mungaikomba?"},{"book":"Dhuteronomi","chapter":"20","verse":"20","text":"Zvisinei, mungatema zvenyu miti yamunoziva kuti haisi miti yemichero mugoshandisa pakukomba kusvikira makunda guta ramuri kurwa naro."}]}