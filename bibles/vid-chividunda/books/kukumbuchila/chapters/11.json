{"data":[{"book":"Kukumbuchila","chapter":"11","verse":"1","text":"“Kwa chiwalo acho, mumgane Mkulu Nguluwi, Nguluwi wa hemwe na kibata utaguso na malajizo na mizilo ja heye mazuwa gose."},{"book":"Kukumbuchila","chapter":"11","verse":"2","text":"Mijese goya ng'hatu, nakawazapa hemwe, hawawele wana wa hemwe. Hemwe ndo Mkulu Nguluwi na ukulu wa heye na moko wa heye uwele na mong'ho na ludali lukulu lwa heye"},{"book":"Kukumbuchila","chapter":"11","verse":"3","text":"na ulajilo wa heye na kububuwaza kwa heye koyaditile kula Misili kwa Falao, mndewa wa Misili, na isi ya heye yeng'ha,"},{"book":"Kukumbuchila","chapter":"11","verse":"4","text":"na yawaditile wamizi wa Misili na falasi na mituka ja hewo ja kitowela ngondo, vila vyoyachizibize kuli Bahali ya Shamu, navyowawawinzile hemwe. Ahyo ndo Mkulu Nguluwi vyoyawasumile mbaka lehano."},{"book":"Kukumbuchila","chapter":"11","verse":"5","text":"Kahi mkumbuche navyoyawaditile Mkulu Nguluwi kuchiwala nalomuwele mng'hali fika aha,"},{"book":"Kukumbuchila","chapter":"11","verse":"6","text":"na mbuli yoyawaditile Datani na Abilamu, wana wa Eliabu, mwana wa Lubeni, vila hali wanhu weng'ha wa Isilaeli, isi navyoigubuche na kuwamela hamwe na ivyazi lya hewo na mihema ja hewo na vitumagwa wa hewo weng'ha."},{"book":"Kukumbuchila","chapter":"11","verse":"7","text":"Mina meho ga hemwe nagona madito makulu geng'ha aga gawele gaditikwe na Mkulu Nguluwi."},{"book":"Kukumbuchila","chapter":"11","verse":"8","text":"“Mibatilile malajizo geng'ha ga heye gondilinguwapa zuwa ali lya lehano, leka muwe na mong'ho na mwinjile na kuihola isi yomlinguluta"},{"book":"Kukumbuchila","chapter":"11","verse":"9","text":"na mikale kwa mhela uhejile kuli isi iwele na mboto, isi iwele Mkulu Nguluwi nakelaha kota kowapa wasekulu wa hemwe na walelwa wa hewo."},{"book":"Kukumbuchila","chapter":"11","verse":"10","text":"Kwa vila isi yomlinguluta kuihola haiwele kota isi ya Misili komlawile, komunyalile nyhule na kuboholela mazi kwa kitunya kota migunda ja mboga,"},{"book":"Kukumbuchila","chapter":"11","verse":"11","text":"ila isi yomlinguluta kuihola, ndo isi ya vidunda na mibindi, isi iwele yowa na mazi kulawila kilanga,"},{"book":"Kukumbuchila","chapter":"11","verse":"12","text":"isi iwele Mkulu Nguluwi, Nguluwi wa hemwe, kanguilolela mazuwa gose kanguilolela kulawila mwaluko wa mwaka mbaka kuduma kwa mwaka."},{"book":"Kukumbuchila","chapter":"11","verse":"13","text":"“Lelo wone mochibatilila malajizo ga heni gondilinguwapa lehano, momgana Mkulu Nguluwi, Nguluwi wa hemwe na momkolela mijito kwa nhumbula za hemwe zeng'ha na kwa muhe wa hemwe weng'ha,"},{"book":"Kukumbuchila","chapter":"11","verse":"14","text":"heye koigalila nhonya isi ya hemwe mhela woufika na nhonya za luhela na nhonya za ng'humbusa walimi, namwe mobena nyhule za hemwe na divai ya hemwe na mafuta ga mzeituni."},{"book":"Kukumbuchila","chapter":"11","verse":"15","text":"Kojoteza misolo kumigunda kwa chiwalo cha misenga ja hemwe, namwe molya na kiguta."},{"book":"Kukumbuchila","chapter":"11","verse":"16","text":"Milolele, nhumbula za hemwe zileche kuhadigwa na kugaluka na kujikolela mijito milungu jinji na kujifugamila,"},{"book":"Kukumbuchila","chapter":"11","verse":"17","text":"nayo ng'halazi ya Mkulu Nguluwi yowafika hemwe na kudinya kilanga mbaka hawe haduhu nhonya na isi ileche kulavya chilyo. Hamba modumigwa himahima kulawila kuli isi inojile iwele Mkulu Nguluwi yawapele."},{"book":"Kukumbuchila","chapter":"11","verse":"18","text":"“Muuwiche ulonzi wa heni mnhumbula za hemwe na kuli muhe wa hemwe. Mgawohe mmoko mwenu kota ulajilo na kugavala kuli vihanga11:18 Kwa chiwalo cha malajizo aga, Waisilaeli wenji nawawoha kasanduku kado kuli vihanga vya hewo na kuli moko ga hewo. Kuli ako kasanduku nawawika kalatasi zandichigwe malajizo ga Nguluwi. ."},{"book":"Kukumbuchila","chapter":"11","verse":"19","text":"Muwalanguse wana wa hemwe ulonzi awu, muwasimile homuwa mchikala kuli ng'handa za hemwe na homuwa mjenda na homuwasa na homlilimka."},{"book":"Kukumbuchila","chapter":"11","verse":"20","text":"Mzandiche kuli vibatilila lwizi na kuli lwizi lwa lugagala lwa hemwe,"},{"book":"Kukumbuchila","chapter":"11","verse":"21","text":"leka hemwe na wana wa hemwe mikale kwa miyaka minji kuli isi iwele Mkulu Nguluwi, Nguluwi wa hemwe, nakelaha kuwapa wasekulu wa hemwe. Mikale hala mazuwa gose ulanga houlutilila kikala mchanya mwa isi."},{"book":"Kukumbuchila","chapter":"11","verse":"22","text":"“Wone mochilolela kudita malajizo geng'ha gawele ndiwapele, kumgana Mkulu Nguluwi, Nguluwi wa hemwe na kuwinza nzila za heye na kilumba na heye,"},{"book":"Kukumbuchila","chapter":"11","verse":"23","text":"lelo, Mkulu Nguluwi kowawinga wanhu wa isi azo zeng'ha hali hemwe, namwe moihola isi ya wanhu wenji na wawele na mong'ho kusinda hemwe."},{"book":"Kukumbuchila","chapter":"11","verse":"24","text":"Chila honhu hombiga howa henu. Isi ya hemwe yokwenela kulawila kuchiwala ubanzi wa kusini mbaka vidunda vya Lebanoni ubanzi wa kasikazini na kulawila lwanda lwa Eyufulate ubanzi wa kolilawilaga isanya mbaka bahali ya Mediteleniyani ubanzi wa kolilinguzibila isanya."},{"book":"Kukumbuchila","chapter":"11","verse":"25","text":"Kuduhu munhu yoneche yoweza kitwanza na hemwe. Honeche homluta kuli isi ayo, Mkulu Nguluwi, Nguluwi wa hemwe, kowapa wanhu lunhwinhwi wawadumbe hemwe, kota navyoyelahile."},{"book":"Kukumbuchila","chapter":"11","verse":"26","text":"“Milolele, lehano ndanguwika utambichizo na upanjilo hali hemwe,"},{"book":"Kukumbuchila","chapter":"11","verse":"27","text":"utambichizo wone mochibatilila malajizo ga Mkulu Nguluwi, Nguluwi wa hemwe, gala gondilinguwapani lehano"},{"book":"Kukumbuchila","chapter":"11","verse":"28","text":"na upanjilo wone hamlingibatilila malajizo ga Mkulu Nguluwi, Nguluwi wa hemwe, na kuleka nzila yondiwalajize na wone mojifugamila milungu jinji johamjizelele."},{"book":"Kukumbuchila","chapter":"11","verse":"29","text":"Mkulu Nguluwi hoyowadita mfiche kuli isi yomlinguluta kuihola, modamla utambichizo kulawa kuchidunda cha Gelisimu na upanjilo kulawa kuli chidunda cha Ebali."},{"book":"Kukumbuchila","chapter":"11","verse":"30","text":"Vidunda avi vya kumwambu mwa lwanda lwa Yolodani ubanzi wa kolizibilaga isanya, kuli isi ya Wakanaani walingikala kuli ibindi lya Yolodani lichilola na Giligali hafungo ha mwaloni wa Mole."},{"book":"Kukumbuchila","chapter":"11","verse":"31","text":"Yowagana kuloka lwanda lwa Yolodani leka mwinjile kuihola isi iwele Mkulu Nguluwi, Nguluwi wa hemwe, yalinguwapani. Lelo homuihola na kikala amo,"},{"book":"Kukumbuchila","chapter":"11","verse":"32","text":"namwe milolele, mgadite malajizo na mizilo jeng'ha ndilinguwapani lehano."}]}