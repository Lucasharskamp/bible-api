{"data":[{"book":"1 Samweli","chapter":"19","verse":"1","text":"Sauli kamulongela mwanage Yonatani na wasang'hanaji wose wamkome Daudi. Lakini Yonatani mwanage Sauli kakala yomnogela ng'hani Daudi."},{"book":"1 Samweli","chapter":"19","verse":"2","text":"Avo kamulongela Daudi, “Tatangu kolonda kukukoma. Avo mayo imitondo uiteganye, uchole ukaifise hanhu ha kifiso na ukale kuko."},{"book":"1 Samweli","chapter":"19","verse":"3","text":"Niye nokwiza na tatangu ako kumgunda hanhu honda uwe gweye. Baho nolonga nayo mbuli ya gweye, nahajuwa mbuli yoyose nokwiza kukulongela.”"},{"book":"1 Samweli","chapter":"19","verse":"4","text":"Yonatani kamtogola ng'hani Daudi na kumulongela tatake, “Sikuumtende mbuli ihile msang'hanaji wako Daudi, kwavija heyo hatendile mbuli yoyose ihile kumwako. Sang'hano zake zigala ukumweda."},{"book":"1 Samweli","chapter":"19","verse":"5","text":"Kaulava ugima wake kuitowa na ija Imfilisiti Goliati, nayo Mndewa Imulungu kawagwaa mhumo ng'hulu Waizilaeli. Na gweye viuwonile vija kudeng'helela. Daudi hatendile kinhu chochose kihile kumwako. Habali kolonda kutenda mbuli ihile kwa kumkoma munhu yelibule gehile gogose?”"},{"book":"1 Samweli","chapter":"19","verse":"6","text":"Sauli kamtegeleza Yonatani, abaho kaiduwila, “Kamba Mndewa Imulungu viyokala, simkoma bule Daudi.”"},{"book":"1 Samweli","chapter":"19","verse":"7","text":"Avo Yonatani kamkema Daudi na kumsimulila mbuli zose. Abaho Yonatani kamgala Daudi kwa Sauli, Daudi kamsang'hanila Sauli kamba haichanduso."},{"book":"1 Samweli","chapter":"19","verse":"8","text":"Abaho ilawilila ng'hondo kabili Wafilisiti na Waizilaeli. Daudi kachola kuitowa na Wafilisiti, kawakoma Wafilisiti wengi na waja wasigale wakimbila."},{"book":"1 Samweli","chapter":"19","verse":"9","text":"Abaho iloho ihile kulawa kwa Mndewa Imulungu imwingila Sauli viyakalile mwiing'anda yake, kuno mumkono kagoga mgoha, kipindi acho Daudi kakala yotowa bango."},{"book":"1 Samweli","chapter":"19","verse":"10","text":"Sauli kalonda kumuhoma Daudi na mgoha. Lakini Daudi kaukwepa mgoha na kuhoma mkiwambaza, Daudi kakimbila kilo kikija kuigombola."},{"book":"1 Samweli","chapter":"19","verse":"11","text":"Sauli kawatuma wanhu ikilo kuna ing'anda ya Daudi kamba kamumo imitondo yamkome. Lakini mwehe wake Daudi Mikali, kamulongela, “Kamba huhonya ugima wako kilo kino mayo kokomigwa.”"},{"book":"1 Samweli","chapter":"19","verse":"12","text":"Avo Mikali kamuhumulusa Daudi mdizonzo na kasegela kinyelegezi."},{"book":"1 Samweli","chapter":"19","verse":"13","text":"Abaho Mikali kasola kinyago kakitambaliza mulusazi, kudipala kamwikila kisagamilo cha mibahila ya mbuzi, abaho kakigubika kiwalo."},{"book":"1 Samweli","chapter":"19","verse":"14","text":"Sauli viyatumile wanhu wachole wakamgoge Daudi, Mikali kawalongela, “Daudi kolumwa.”"},{"book":"1 Samweli","chapter":"19","verse":"15","text":"Avo Sauli kawatuma kabili wakamulole Daudi, kawalongela, “Mgaleni kumwangu Daudi hata kamba yahawa mulusazi ili yakomigwe.”"},{"book":"1 Samweli","chapter":"19","verse":"16","text":"Waja iwanhu viwengile mng'anda ya Daudi na kulola mulusazi wachona kinyago na kudipala kikiligwa kisagamilo cha mibahila ya mbuzi."},{"book":"1 Samweli","chapter":"19","verse":"17","text":"Sauli kamulongela Mikali, “Habali kumvizila? Kumulekesa munhu yonihila yatoloke.”"},{"book":"1 Samweli","chapter":"19","verse":"18","text":"Daudi viyatoloke kachola Lama kwa Samweli. Kamsimulila Samweli mbuli zose ziyamtendele Sauli. Daudi hamoja na Samweli wachola kukala ako Nayoti."},{"book":"1 Samweli","chapter":"19","verse":"19","text":"Abaho Sauli kalongeligwa kamba Daudi ka ako Nayoti kudibuga da Lama."},{"book":"1 Samweli","chapter":"19","verse":"20","text":"Avo Sauli kawalagiza wanhu wakamgoge Daudi. Lakini viwadivikile bumbila da watula ndagu dolongozigwa na Samweli, Loho wa Mndewa Imulungu kawengila wasang'hanaji wa Sauli, na hewo bahaja wasonga kulagula."},{"book":"1 Samweli","chapter":"19","verse":"21","text":"Sauli viyahulike avo kawatuma wasang'hanaji wayagwe, hewo vivija wasonga kulagula. Avo Sauli katuma wasang'hanaji mwanza wa kadatu, na hewo vivija wasonga kulagula."},{"book":"1 Samweli","chapter":"19","verse":"22","text":"Avo kachola mwenyego Lama, kavika haja hana disima dikulu dili ako Seku, kamvika munhu imoja kamuuza, “Vino Samweli na Daudi wakwahi?”"},{"book":"1 Samweli","chapter":"19","verse":"23","text":"Avo Sauli kachola ako Nayoti kuna dibuga da Lama. Viyakalile kochola loho wa Mndewa Imulungu kamwizila, bahaja na heyo kasonga kulagula, kachola yolagula mbaka kavika Nayoti kuna dibuga da Lama."},{"book":"1 Samweli","chapter":"19","verse":"24","text":"Kavula viwalo vake, kasonga kulagula kuulongozi wa Samweli, kawasa mwazi siku dijo imisi na ikilo. Wanhu wasonga kuiuza, “Amweye hata Sauli nayo imoja wa watula ndagu?”"}]}