{"data":[{"book":"Ekyamateeka Olwokubiri","chapter":"8","verse":"1","text":"Mugonderanga amateeka gonna ge nkulagira leero, mulyoke mubeerenga balamu era mwale, muyingire ensi Mukama Katonda gye yalayirira bajjajjammwe okugibawa mmwe ng’obutaka bwammwe."},{"book":"Ekyamateeka Olwokubiri","chapter":"8","verse":"2","text":"Onojjukiranga emyaka gino gyonna amakumi ana Mukama Katonda gy’azze ng’akukulembera okukuyisa mu ddungu alyoke akugezese, akukakkanye obeere muwombeefu omwetoowaze, era yeekkaanye mu mutima gwo alabe obanga onookwatanga amateeka ge."},{"book":"Ekyamateeka Olwokubiri","chapter":"8","verse":"3","text":"Era yakukkakkanya n’akulumya enjala, n’akuliisa emmaanu, gye wali tolabangako wadde bakadde bo okugiwulirako, alyoke akuyigirize nti omuntu taba mulamu na mmere yokka, wabula na buli kigambo ekiva mu kamwa ka Mukama Katonda."},{"book":"Ekyamateeka Olwokubiri","chapter":"8","verse":"4","text":"Mu myaka gino gyonna amakumi ana, engatto zo tezaakukaddiwako n’ebigere byo tebyazimba."},{"book":"Ekyamateeka Olwokubiri","chapter":"8","verse":"5","text":"Noolwekyo osaana okitegeere mu mutima gwo nti, Ng’omusajja bw’akangavvula mutabani we, ne Mukama Katonda wo bw’akukangavvula."},{"book":"Ekyamateeka Olwokubiri","chapter":"8","verse":"6","text":"“Onookwatanga amateeka ga Mukama Katonda wo ng’otambuliranga mu makubo ge, era ng’omutya, ng’omussaamu ekitiibwa."},{"book":"Ekyamateeka Olwokubiri","chapter":"8","verse":"7","text":"Kubanga Mukama Katonda wo akutwala mu nsi ennungi ennyo: ensi erimu emigga, n’ebidiba, n’ensulo ez’amazzi agakulukutira ku nsozi ne mu biwonvu."},{"book":"Ekyamateeka Olwokubiri","chapter":"8","verse":"8","text":"Ensi omukula eŋŋaano ne sayiri, n’emitiini n’emikomamawanga, ensi ey’emizabbibu n’omubisi gw’enjuki;"},{"book":"Ekyamateeka Olwokubiri","chapter":"8","verse":"9","text":"ensi, emmere gy’eteebeerenga ya bbula, nga buli ky’oneetaaganga onookifunanga; ensi, ng’ebyuma ge mayinja gaayo, era gy’onoosimanga ekikomo mu nsozi zaayo."},{"book":"Ekyamateeka Olwokubiri","chapter":"8","verse":"10","text":"Awo bw’onoolyanga n’okkuta, weebazenga Mukama Katonda wo olw’okukuwa ensi ennungi bw’etyo."},{"book":"Ekyamateeka Olwokubiri","chapter":"8","verse":"11","text":"“Weegenderezenga nnyo olemenga kwerabiranga Mukama Katonda wo, ng’ogaananga okukwatanga amateeka ge, n’ebiragiro bye, bye nkulagira leero."},{"book":"Ekyamateeka Olwokubiri","chapter":"8","verse":"12","text":"Si kulwa ng’onoolyanga n’okkuta, ne weezimbiranga amayumba amalungi, n’otereera;"},{"book":"Ekyamateeka Olwokubiri","chapter":"8","verse":"13","text":"amagana go n’ebisibo byo nga bigezze, ne zaabu yo ne ffeeza yo nga byaze, nga ne buli kintu ky’onoobanga nakyo nga kyeyongedde okwala,"},{"book":"Ekyamateeka Olwokubiri","chapter":"8","verse":"14","text":"kale olwo omutima gwo ne gujjangamu amalala, ne weerabiranga Mukama Katonda wo eyakuggya mu nsi ey’e Misiri mu nnyumba ey’obuddu."},{"book":"Ekyamateeka Olwokubiri","chapter":"8","verse":"15","text":"Eyakukulemberanga n’akuyisanga mu ddungu eddene era ezzibu ennyo eritiisa, ekkalu omutali tuzzi, nga libunye emisota emikambwe egy’obusagwa, n’enjaba. Eyakuggyira amazzi mu lwazi."},{"book":"Ekyamateeka Olwokubiri","chapter":"8","verse":"16","text":"Yakuliisanga emmaanu mu ddungu, emmere bajjajjaabo gye baali batalabangako. Yali ng’akwetoowazisa era nga bw’akugezesa, ku nkomerero biryoke bikugendere bulungi."},{"book":"Ekyamateeka Olwokubiri","chapter":"8","verse":"17","text":"Weekuumenga, olemenga okulowoozanga mu mutima gwo nti, ‘Obugagga buno bwonna mbufunye olw’obuyinza bwange n’amaanyi g’emikono gyange.’"},{"book":"Ekyamateeka Olwokubiri","chapter":"8","verse":"18","text":"Naye ojjukiranga Mukama Katonda wo, kubanga y’akuwa obuyinza okufuna obugagga, alyoke atuukirize endagaano ye gye yalayirira bajjajjaabo, nga bwe kiri leero."},{"book":"Ekyamateeka Olwokubiri","chapter":"8","verse":"19","text":"“Bwe kanaakutandanga ne weerabiranga Mukama Katonda wo, n’ogobereranga bakatonda abalala, n’obasinzanga n’obavuunamiranga, mbategeeza mmwe leero nti ddala ddala mugenda kuzikirira."},{"book":"Ekyamateeka Olwokubiri","chapter":"8","verse":"20","text":"Nga bwe mulaba amawanga Mukama g’azikiriza mu maaso gammwe, nammwe bwe mulizikirira bwe mutyo, bwe mutaligonderanga ddoboozi lya Mukama Katonda wammwe.”"}]}