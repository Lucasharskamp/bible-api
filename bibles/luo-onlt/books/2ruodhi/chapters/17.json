{"data":[{"book":"2 Ruodhi","chapter":"17","verse":"1","text":"E higa mar apar gariyo mar loch Ahaz ruodh Juda, Hoshea wuod Ela nobedo ruoth e piny Israel kodak Samaria kendo norito pinyno kuom higni ochiko."},{"book":"2 Ruodhi","chapter":"17","verse":"2","text":"Timbene ne richo e nyim Jehova Nyasaye to ok kaka ruodhi Israel mane otelone notimo."},{"book":"2 Ruodhi","chapter":"17","verse":"3","text":"Shalmaneser ruodh Asuria nokedo gi Hoshea moloye kendo nobedo e bwo lochne kogolone osuru."},{"book":"2 Ruodhi","chapter":"17","verse":"4","text":"To ruodh Asuria nofwenyo ni Hoshea ne en andhoga, nimar nooro ji ir Osorkon ruodh Misri, bende ne ok ochiw osuru ne ruodh Asuria kaka ne osebedo kotimo higa ka higa. Kuom mano Shalmaneser nomake mokete e od twech."},{"book":"2 Ruodhi","chapter":"17","verse":"5","text":"Ruodh Asuria nomonjo pinyno duto, mochopo nyaka Samaria kendo nogoyone agengʼa kuom higni adek."},{"book":"2 Ruodhi","chapter":"17","verse":"6","text":"E higa mar ochiko mar loch Hoshea, ruodh Asuria nokawo Samaria kendo nomako jo-Israel motero e twech Asuria. Nomiyogi kar dak Hala kod Gozan man but Aora Habor kaachiel gi mier mag Medes."},{"book":"2 Ruodhi","chapter":"17","verse":"7","text":"Magi duto notimore nikech jo-Israel notimo richo e nyim Jehova Nyasaye ma Nyasachgi, mane ogologi e piny Misri e bwo loch Farao ruodh Misri. Negilamo nyiseche mamoko"},{"book":"2 Ruodhi","chapter":"17","verse":"8","text":"ka giluwo timbe mag ogendini mane Jehova Nyasaye osedaro oa kuomgi, to gi timbe moko mane ruodhi mag Israel noketo."},{"book":"2 Ruodhi","chapter":"17","verse":"9","text":"Jo-Israel notimo gik maricho lingʼ-lingʼ ne Jehova Nyasaye ma Nyasachgi. Chakre kuonde mingʼichogo gi malo nyaka kuonde mochiel motegno mag dala maduongʼ, negigero kuondegi motingʼore gi malo e miechgi duto."},{"book":"2 Ruodhi","chapter":"17","verse":"10","text":"Negichungo kite moyiedhi kod sirni mag Ashera ewi gode maboyo duto, kendo e tiend yiende duto motimo tipo."},{"book":"2 Ruodhi","chapter":"17","verse":"11","text":"Kamoro amora motingʼore gi malo ne giwangʼoe ubani mangʼwe ngʼar, mana kaka pinjeruodhi mane Jehova Nyasaye oseriembo kuomgi ne timo. Negitimo timbe maricho mane omiyo Jehova Nyasaye mirima."},{"book":"2 Ruodhi","chapter":"17","verse":"12","text":"Negilamo nyiseche manono, kata obedo ni Jehova Nyasaye nowachonegi niya, “Kik utim kamano.”"},{"book":"2 Ruodhi","chapter":"17","verse":"13","text":"Jehova Nyasaye nosiemo Israel kod Juda kokalo kuom jonabi mage kod jokor, kawacho niya, “Lokri iwe yoreni maricho, luw wechena, kod yorena kaluwore gi chikena duto mane amiyo kwereu mondo oriti kendo mane amiyou kowuok kuom jotichna ma jonabi.”"},{"book":"2 Ruodhi","chapter":"17","verse":"14","text":"To ne ok ginyal dewo kendo tokgi ne tek mana kaka kweregi mane ok oketo genogi kuom Jehova Nyasaye ma Nyasachgi."},{"book":"2 Ruodhi","chapter":"17","verse":"15","text":"Ne gidagi winjo buchene kod chikene mane otimo gi kweregi to gi siem mane omiyogi, negiluwo nyiseche maonge tich, ma gin bende gibedo ji manono. Negidonjo e kit timbe ogendini mane odak e diergi, kata obedo ni Jehova Nyasaye nosekwerogi ni kik gitim kaka gitimo kendo negitimo gik mane Jehova Nyasaye nokwerogi mondo kik gitim."},{"book":"2 Ruodhi","chapter":"17","verse":"16","text":"Negiweyo chike duto mag Jehova Nyasaye ma Nyasachgi magiloso nyiseche ariyo molos e kido mar nyaroya kendo machalo gi siro mar Ashera. Negikulore ne nyisechegi giwegi ma gilamo Baal."},{"book":"2 Ruodhi","chapter":"17","verse":"17","text":"Negichiwo yawuotgi kod nyigi kaka misango e mach. Negitimo timbe ajuoke kod mag nyakalondo ma gichiwore mar timo gik mamono e nyim Jehova Nyasaye, ma gimiye mirima."},{"book":"2 Ruodhi","chapter":"17","verse":"18","text":"Omiyo Jehova Nyasaye iye nowangʼ gi jo-Israel mi nogologi e nyime. Dhood joka Juda kende ema ne odongʼ,"},{"book":"2 Ruodhi","chapter":"17","verse":"19","text":"to kata kamano jo-Juda bende ne ok orito chike Jehova Nyasaye ma Nyasachgi. Negiluwo mana timbe mane jo-Israel osiekogo."},{"book":"2 Ruodhi","chapter":"17","verse":"20","text":"Kuom mano Jehova Nyasaye ne odagi jo-Israel duto; nokumogi mi oketegi e lwet joyeko nyaka ne ogologi chutho e wangʼe."},{"book":"2 Ruodhi","chapter":"17","verse":"21","text":"Kane ogolo jo-Israel owuok e dhood Daudi negikawo Jeroboam wuod Nebat obedo ruodhgi. Jeroboam nowuondo jo-Israel mowuok oweyo luwo Jehova Nyasaye, momiyo gitimo richo mamono."},{"book":"2 Ruodhi","chapter":"17","verse":"22","text":"Jo-Israel nomedo timo richo duto mag Jeroboam kendo ne ok giweyo timogi,"},{"book":"2 Ruodhi","chapter":"17","verse":"23","text":"nyaka Jehova Nyasaye nogologi kuome mana kaka ne osesiemogi kokadho kuom jotichne duto ma jonabi. Omiyo jo-Israel nogol oa e pinygi modhi e twech e piny Asuria kendo pod gin kuno nyaka chil kawuono."},{"book":"2 Ruodhi","chapter":"17","verse":"24","text":"Ruodh Asuria nokelo ji koa Babulon, Kutha, Ava, Hamath kod Sefarvaim moketogi gidak e miech Samaria mondo gikaw kar jo-Israel. Negikawo Samaria ma gidak e mieche duto."},{"book":"2 Ruodhi","chapter":"17","verse":"25","text":"E kinde mane gidak kuno mokwongo ne ok gilamo Jehova Nyasaye; omiyo Jehova Nyasaye nooro sibuoche e diergi monego jogi moko."},{"book":"2 Ruodhi","chapter":"17","verse":"26","text":"Wach nochopo ne ruodh Asuria niya, “Ji mane idaro midwoko e miech Samaria, ok ongʼeyo gima nyasaye mar pinyno dwaro. Kuom mano, oseoro sibuoche e diergi mondo oneg-gi nikech ji ok ongʼeyo gima nyasachgino dwaro.”"},{"book":"2 Ruodhi","chapter":"17","verse":"27","text":"Eka ruodh Asuria nomiyogi chik kama: “Kaw achiel kuom jodolo mane igolo itero e twech Samaria mondo odog odag kuno kendo opuonj jogo gima nyasach pinyno dwaro.”"},{"book":"2 Ruodhi","chapter":"17","verse":"28","text":"Eka achiel kuom jodolo mane oter twech Samaria nobiro modak Bethel kendo opuonjogi kaka ilamo Jehova Nyasaye."},{"book":"2 Ruodhi","chapter":"17","verse":"29","text":"Kata kamano, oganda koganda noloso nyisechegi giwegi e miechgi mopogore opogore, kuonde mane gidakie, mi giketo nyiseche manono kuonde motingʼore mag lemo mane jo-Samaria oseloso."},{"book":"2 Ruodhi","chapter":"17","verse":"30","text":"Nyiseche mane gilamo e magi: Ji mane oa Babulon noloso Sukoth-Benoth, ji mane oa Kutha noloso Nergal to ji mane oa Hamath noloso Ashima;"},{"book":"2 Ruodhi","chapter":"17","verse":"31","text":"Jo-Avi to noloso Nibhaz kod Tartak, to jo-Sefarvi nochiwo nyithindgi kaka misango ne Adramelek kod Anamelek mane gin nyiseche mag Sefarvaim."},{"book":"2 Ruodhi","chapter":"17","verse":"32","text":"Negilamo Jehova Nyasaye, to bende negiyiero jogi giwegi mopogore opogore mondo obednegi jodolo e kuonde lemo motingʼore gi malo."},{"book":"2 Ruodhi","chapter":"17","verse":"33","text":"Negilamo Jehova Nyasaye to bende negilamo nyisechegi giwegi kaluwore gi timbe pinje manogolgie."},{"book":"2 Ruodhi","chapter":"17","verse":"34","text":"Pod gitamore weyo timbegigo nyaka chil kawuono. Ok gilam Jehova Nyasaye kata rito buchene, wechene, chikene kod puonj ma Jehova Nyasaye nomiyo nyikwa Jakobo, ma bangʼe noloko nyinge ni Israel."},{"book":"2 Ruodhi","chapter":"17","verse":"35","text":"Kane Jehova Nyasaye otimo singruok gi jo-Israel, to nochikogi kama: “Kik ulam nyiseche mamoko kata kulorunegi, tiyonegi kata timonegi misango."},{"book":"2 Ruodhi","chapter":"17","verse":"36","text":"To Jehova Nyasaye mane ogolou Misri gi teko mangʼongo korieyo lwete, en ema nyaka ulame. En ema onego ukulrune kendo en ema uchiwne misengini."},{"book":"2 Ruodhi","chapter":"17","verse":"37","text":"Nyaka ubed motangʼ kurito buche, weche, chike kod puonj duto mane omiyou. Kik ulam nyiseche mamoko."},{"book":"2 Ruodhi","chapter":"17","verse":"38","text":"Kik wiu owil gi singruok mane atimo kodu bende kik ulam nyiseche mamoko."},{"book":"2 Ruodhi","chapter":"17","verse":"39","text":"To onego ulam Jehova Nyasaye ma Nyasachu, en ema obiro resou e lwet wasiku duto.”"},{"book":"2 Ruodhi","chapter":"17","verse":"40","text":"To kata kamano, ne ok gidewo chikego, to negisiko mana ka gitimo timbegi machon."},{"book":"2 Ruodhi","chapter":"17","verse":"41","text":"Kata e kinde mane ogendini ne lamo Jehova Nyasaye, to negisiko mana ka gitiyone nyisechegi manono. Nyithindgi kod nyikwagi pod osiko katimo timbe mane kweregi timo nyaka chil kawuono."}]}