{"data":[{"book":"Mako","chapter":"10","verse":"1","text":"Yesu nkuuka anepo, nkuyamboka muto wa Yoludani, nkuhwena chilambo cha Yudeya. Likuwa lya vanu nkummwenela kavila, nang'e nkuvahunda muchi chiunavele nnyambo wake."},{"book":"Mako","chapter":"10","verse":"2","text":"Bahi Mafalisayo vanji nkummwenela Yesu, nkummuja kwa kunninga uvachidoni, “Dachi, Sheliya ya Musa ìnaluhusu nnume unneka n'jawe?”"},{"book":"Mako","chapter":"10","verse":"3","text":"Yesu nkuvayang'ula kuchidoni, “Dachi, Musa ánnaijije chamani?”"},{"book":"Mako","chapter":"10","verse":"4","text":"Vanang'o nkuhaula kuchidoni, “Musa ániluhusu nnume umwing'a n'jawe talaka na kunneka.”"},{"book":"Mako","chapter":"10","verse":"5","text":"Yesu nkuvahaulila kuchidoni, “Musa ánilemba amuli aneyo ing'anya ya kukamajanga kwa mitima yenu."},{"book":"Mako","chapter":"10","verse":"6","text":"Henga Nnungu pachiumbile chilambo, Nnungu ámmumbile munu nnume na mmahe."},{"book":"Mako","chapter":"10","verse":"7","text":"Bahi ing'anya ya anelyo, nnume àmbenneka atatake na anyokwe, koka alundane na n'jawe,"},{"book":"Mako","chapter":"10","verse":"8","text":"na anevo vavili vàmbekuva mmili umo. Bahi anevo akee vavili kavila, henga nni mmili umo."},{"book":"Mako","chapter":"10","verse":"9","text":"Bahi vavalundanyîje Nnungu, munu anavahapulanye.”"},{"book":"Mako","chapter":"10","verse":"10","text":"Pavainjidile kavila nng'ande, vakuhundwa vake nkummuja kuyamba alila lilove."},{"book":"Mako","chapter":"10","verse":"11","text":"Yesu nkuvahaulila kuchidoni, “Munu woheyo annêka n'jawe, nkunannomba mmahe yunji, aneyo àlalá ugoni."},{"book":"Mako","chapter":"10","verse":"12","text":"Uchocho, mmahe annêka nng'andomwe nkulombwa na nnume yunji, aneyo àlalá ugoni.”"},{"book":"Mako","chapter":"10","verse":"13","text":"Vanu nkumpelekejija Yesu vavana vajoko uchinga avabaliki kwa kuvavikila makono, henga vakuhundwa vake nkuvakalipila avala vanu."},{"book":"Mako","chapter":"10","verse":"14","text":"Yesu pawene uchocho nkusunala, nkuvahaulila kuchidoni, “Valekange vavana vajoko vaide kwang'une, wala munavadivile, kwa kuva, Ufalume wa Nnungu nni wa vanu vavêle muchi vavana ava."},{"book":"Mako","chapter":"10","verse":"15","text":"Nangu nìnnyaulilanga uhiu kuva, munu woheyo akáupwechela Ufalume wa Nnungu malinga mwana n'joko, nanga pambeinjila anemwo.”"},{"book":"Mako","chapter":"10","verse":"16","text":"Anepo nkuvakumbatila avala vavana, nkuvavikila makono na kuvabaliki."},{"book":"Mako","chapter":"10","verse":"17","text":"Yesu pánavele wauka, munu yumo nkuntukutila nkutindivala malundi, nkummuja kuchidoni, “Nkúhunda wambone, ngùtende dachi uchinga niupate umi ukee na ntululilo?”"},{"book":"Mako","chapter":"10","verse":"18","text":"Yesu nkunnyang'ula kuchidoni, “Ing'anya ntwani ùnguchema wambone? Nanga munu wambone ila Nnungu weka."},{"book":"Mako","chapter":"10","verse":"19","text":"Ùnidimala diamuli dya Nnungu dihaûla, ‘Unalale ugoni na unaive na unawalale na unahumye ushahidi wa kulambila na unatindinganyange na mweshimu atatako na anyoko.’ ”"},{"book":"Mako","chapter":"10","verse":"20","text":"Munu aneyo nkunnyang'ula Yesu kuchidoni, “Nkúhunda, anelo lammalele ǹnilakamula kutandilikila ujoko wangu.”"},{"book":"Mako","chapter":"10","verse":"21","text":"Yesu nkunnola, nkuntamwa, nkunnyaulila kuchidoni, “Wako ùisaliwije na chinu chimo chukanambitenda. Hwena ukasumise vyammalele vyuvenavyo, koka dihela uveng'e amahuvani, anepo uchiuve na dimali kulihunde. Ukàmalila kutenda uchocho koka uide ungupapate.”"},{"book":"Mako","chapter":"10","verse":"22","text":"Ayula munu papilikene anelo nkukunyata kumeho, nkuuka akuno apoywèkè, ing'anya ávele na dimali dyohe namene."},{"book":"Mako","chapter":"10","verse":"23","text":"Yesu nkulola mipata yammalele, nkuvahaulila vakuhundwa vake kuchidoni, “Ìnikamajanga namene vakúpata kuinjila mu Ufalume wanga Nnungu!”"},{"book":"Mako","chapter":"10","verse":"24","text":"Vakuhundwa vake nkukangana malove lake. Yesu nkuvahaulila kavila kuchidoni, “Anavangu, ìnikamajanga namene kuinjila mu Ufalume wanga Nnungu!"},{"book":"Mako","chapter":"10","verse":"25","text":"Ìnipeyapeya namene nnyama uvanchema ungamila kupita nchitonono cha chitotelo, kuliko nkúpata uinjila mu Ufalume wanga Nnungu.”"},{"book":"Mako","chapter":"10","verse":"26","text":"Vakuhundwa vake nkukangana namene, nkuujana, uvachidoni, “Nnani bahi ambehulûla kupohwa?”"},{"book":"Mako","chapter":"10","verse":"27","text":"Yesu nkuvalola nkuvahaulila kuchidoni, “Kwa dimongo dya chimunu ikáhululika, henga kwanga Nnungu ikávele uchocho, kwa kuva, Nnungu ànahulula kulatenda lammalele.”"},{"book":"Mako","chapter":"10","verse":"28","text":"Petulo nkunnyaulila Yesu kuchidoni, “Lola, hwetu tùlekile vitukutuku vyammalele nkukupapata wako!”"},{"book":"Mako","chapter":"10","verse":"29","text":"Yesu nkuhaula kuchidoni, “Nangu nìnnyaulilanga uhiu kuva, mmaisha alano la vino munu ailekîle kaya au anung'unuvake au alumbuvake au anyokwe au atata au vavana au mawelu ing'anya yang'une na Malove Lambone,"},{"book":"Mako","chapter":"10","verse":"30","text":"munu aneyo àmbepunda kupata anelo lammalele myanda myamoja kupunda patandi chalumo na kubanihwa. Na mmahiku laîda àmbepata umi ukee na ntululilo."},{"book":"Mako","chapter":"10","verse":"31","text":"Henga vanu vohe vaonekâna hambi kuva vakulu, vàmbekuva va pahi, na vanu vohe vaonekâna hambi kuva va pahi, vàmbekuva vakulu.”"},{"book":"Mako","chapter":"10","verse":"32","text":"Yesu na vakuhundwa vake pávanavele nndila uvayomboka kuhwena ku Yelusalemu nang'e ánivalongolela. Vakuhundwa nkukangana na vanu vachivapapata nkuyopa. Yesu nkuvatwala kavila avala vakuhundwa kumi na mbili panyenje nkutandilika kuvahaulila habali dya mambo lámbenkòjà."},{"book":"Mako","chapter":"10","verse":"33","text":"Nkuvahaulila kuchidoni, “Pilikananga! Tùvenkuyomboka kuhwena ku Yelusalemu, aneko Mwana wa Munu, àmbekamujwa mmakono la makuhani vakulu na vakúhunda Sheliya ya Musa. Vanang'o vàmbennyukumu kuhwa na kukamujwa mmakono la vanu vakávele Vayahudi."},{"book":"Mako","chapter":"10","verse":"34","text":"Na vanang'o vàmbentendela mang'wanyu na kunsunila mata na kunsulubula na kummwalala. Henga liduva lya tatu lya kuhwa kwake àmbefufuka.”"},{"book":"Mako","chapter":"10","verse":"35","text":"Anepo Yakobo na Yohana vana vanga Sebedayo, nkummwenela Yesu nkunnyaulila kuchidoni, “Nkúhunda, tùlembela ututendele chinu chitumbekuyuwa.”"},{"book":"Mako","chapter":"10","verse":"36","text":"Yesu nkuvauja kuchidoni, “Mùlembela nintendelange chamani?”"},{"book":"Mako","chapter":"10","verse":"37","text":"Nkunnyang'ula kuchidoni, “Paumbeikala nchiteng'u chako cha Ufalume muukulu wako, tuyuwa utuluhusu tuikale pamo na wako, yumo m'bali wa kunkono na yunji m'bali wa kunchinda.”"},{"book":"Mako","chapter":"10","verse":"38","text":"Yesu nkuvahaulila kuchidoni, “Mwenu mukámaite chinu chimuyuwa! Dachi, muchimuhulule kupililila ibaniki inimbebanika nangu? Au kubatiswa ubatiso wa ibaniki muchi unimbebatiswa nangu?”"},{"book":"Mako","chapter":"10","verse":"39","text":"Vanang'o nkunnyang'ula kuchidoni, “Elo, tùnahulula.” Yesu nkuvahaulila kuchidoni, “Ibaniki inimbebanika nangu, lasima mupitile, na muchimubatiswe muchi chinimbebatiswa nangu."},{"book":"Mako","chapter":"10","verse":"40","text":"Henga kwa habali ya kuikala m'bali wangu wa kunkono au wa kunchinda anelo lakee madengo langu. Ila nafasi anedyo vàmbeikala vanu avala vávatandwèlè Atatangu.”"},{"book":"Mako","chapter":"10","verse":"41","text":"Vakuhundwa vanji kumi pavapilikene anelo, nkutandilika uvasunalila Yakobo na Yohana."},{"book":"Mako","chapter":"10","verse":"42","text":"Yesu nkuvachema vakuhundwa vake, nkuvahaulila kuchidoni, “Mwenu mùnimala kuva avala vavalangîwa kuva vakulu va vanu vakávele Vayahudi, vàvatawala vanu vao kwa dimongo na kuvatumikisa."},{"book":"Mako","chapter":"10","verse":"43","text":"Henga kwenu mwenu inave uchocho. Alembêla kuva nkulu mmwenu, àlembelewa ààve ntumishi wenu."},{"book":"Mako","chapter":"10","verse":"44","text":"Na munu woheyo mmwenu alembêla ààve ntandi, àlembelewa ààve ntumwa wa vammalele."},{"book":"Mako","chapter":"10","verse":"45","text":"Kwa kuva, Mwana wa Munu akáidile unatumikiwa, henga àidile unatumikila na kuuhumya umi wake uchinga ùùve fidiya ya kukombolewa kwa vanu vohe.”"},{"book":"Mako","chapter":"10","verse":"46","text":"Yesu na vakuhundwa vake nkuhwika kuimanga ya Yeliko. Pavachiuka muimanga aneyo pamo na likuwa likulu lya vanu, munu yumo aputêle meho uvanchema Batolomayo mwana wanga Timayo áikele nnyenje indila wayuwa."},{"book":"Mako","chapter":"10","verse":"47","text":"Papilikene kuva Yesu wa ku Nasaleti àpita pachinu anepo nkutandilika kunonoha lidi wachidoni, “Yesu n'dukuluwe Nfalume Daudi,10:47 Vayahudi vánnolela Masiya kuhaloka nnitawa lya Nfalume Daudi, njomana vànchema Yesu kuva n'dukuluwe Daudi. nguvikile chididi!”"},{"book":"Mako","chapter":"10","verse":"48","text":"Vanu vohe nkunkalipila uchinga anyalale, henga nang'e nkuhalija chihi kunonoha lidi wachidoni, “N'dukuluwe Nfalume Daudi, nguvikile chididi!”"},{"book":"Mako","chapter":"10","verse":"49","text":"Yesu nkuimila, nkuhaula kuchidoni, “Ncheme.”"},{"book":"Mako","chapter":"10","verse":"50","text":"Batolomayo nkuyaha likoti lyake, nkuuluka, nkummwenela Yesu."},{"book":"Mako","chapter":"10","verse":"51","text":"Yesu nkummuja kuchidoni, “Ùlembela nikutendele chamani?”"},{"book":"Mako","chapter":"10","verse":"52","text":"Yesu nkunyaulila kuchidoni, “Hwena, ing'ulupa yako ìnikulamya.”"}]}