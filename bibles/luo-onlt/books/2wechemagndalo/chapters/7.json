{"data":[{"book":"2 Weche Mag Ndalo","chapter":"7","verse":"1","text":"Kane Solomon otieko lemo, mach nolwar koa e polo mowangʼo misango miwangʼo pep kod misengini mamoko kendo duongʼ mar Jehova Nyasaye nopongʼo hekalu."},{"book":"2 Weche Mag Ndalo","chapter":"7","verse":"2","text":"Jodolo ne ok nyal donjo e hekalu mar Jehova Nyasaye nikech duongʼ mar Jehova Nyasaye nopongʼe."},{"book":"2 Weche Mag Ndalo","chapter":"7","verse":"3","text":"Kane jo-Israel duto noneno mach koa e polo kabiro piny kod duongʼ mar Jehova Nyasaye kani ewi hekalu negigoyo chongegi e ndiri ka gikulore auma. Negilamo kendo goyone Jehova Nyasaye erokamano, kagiwacho niya,"},{"book":"2 Weche Mag Ndalo","chapter":"7","verse":"4","text":"Eka ruoth kod ji duto nochiwo misengini e nyim Jehova Nyasaye."},{"book":"2 Weche Mag Ndalo","chapter":"7","verse":"5","text":"Ruoth Solomon nochiwo misango gi dhok alufu piero ariyo gi ariyo kod rombe gi diek maromo alufu mia achiel gi piero ariyo. Kamano ruoth kod ji duto nowalo hekalu mar Nyasaye."},{"book":"2 Weche Mag Ndalo","chapter":"7","verse":"6","text":"Jodolo nokawo keregi kaachiel gi jo-Lawi ka goyo thumbe mag Jehova Nyasaye mane ruoth Daudi nolosone pako Jehova Nyasaye kendo mane itiyogo kane odwoko erokamano kowacho niya, “Herane osiko manyaka chiengʼ.” Jodolo mane ochungʼ momanyore gi jo-Lawi ne goyo turumbete ka jo-Israel duto nochungʼ."},{"book":"2 Weche Mag Ndalo","chapter":"7","verse":"7","text":"Solomon nopwodho dier laru mane nitie e nyim hekalu mar Jehova Nyasaye kendo kanyo nochiwoe misengini miwangʼo pep kod boche miwangʼo mag misango mar lalruok nikech kendo mar misango mar mula manoloso ne ok nyal tingʼo misengini miwangʼo, gi chiwo mag cham kod boche."},{"book":"2 Weche Mag Ndalo","chapter":"7","verse":"8","text":"E ndalogo Solomon kod jo-Israel duto notimo sawo kuom ndalo abiriyo. Ne en chokruok maduongʼ mochakore Lebo Hamath nyaka Wadi man Misri."},{"book":"2 Weche Mag Ndalo","chapter":"7","verse":"9","text":"Chiengʼ mar aboro negichokore nikech negisepwodho kendo mar misango kuom ndalo abiriyo kendo sawo bende kuom ndalo abiriyo."},{"book":"2 Weche Mag Ndalo","chapter":"7","verse":"10","text":"To odiechiengʼ mar piero ariyo gadek mar dwe mar abiriyo nomiyo ji thuolo mondo odog e miechgi ka gimor gi ilo e chunygi nikech gik mabeyo mane Jehova Nyasaye osetimo ni Daudi gi Solomon kendo ni joge Israel."},{"book":"2 Weche Mag Ndalo","chapter":"7","verse":"11","text":"Kane Solomon osetieko gero hekalu mar Jehova Nyasaye kod od ruoth mar dak kendo nosetieko timo gik moko duto manochano mondo otim e hekalu mar Jehova Nyasaye kod ode owuon;"},{"book":"2 Weche Mag Ndalo","chapter":"7","verse":"12","text":"Jehova Nyasaye nofwenyorene gotieno mowacho niya,"},{"book":"2 Weche Mag Ndalo","chapter":"7","verse":"13","text":"“Ka aloro polo ni koth kik chuwe kata ka keto bonyo mondo ocham piny kata aoro dera marach mar tho ne joga,"},{"book":"2 Weche Mag Ndalo","chapter":"7","verse":"14","text":"to ka joga miluongo gi nyinga obolore ka lemo kendo manyo wangʼa, ka giweyo yoregi maricho, eka nawinj gie polo, mi nawenegi richogi kendo nares pinygi."},{"book":"2 Weche Mag Ndalo","chapter":"7","verse":"15","text":"Eka nangʼigi kendo nachik ita ni lemo molam ka."},{"book":"2 Weche Mag Ndalo","chapter":"7","verse":"16","text":"Aseyiero kendo pwodho hekaluni mondo nyinga obedie nyaka chiengʼ, wengena kod chunya nobed kanyo kinde duto."},{"book":"2 Weche Mag Ndalo","chapter":"7","verse":"17","text":"“To in kiwuotho e nyima kaka Daudi wuonu notimo kendo itimo duto ma achiko kendo rito chikena gi buchena,"},{"book":"2 Weche Mag Ndalo","chapter":"7","verse":"18","text":"eka anagur lochni mar ruoth kaka ne asingorane Daudi wuonu, kane awachone ni, ‘Ok inibed maonge ngʼato marito jo-Israel kaka ruoth.’"},{"book":"2 Weche Mag Ndalo","chapter":"7","verse":"19","text":"“To kulokoru mi ok umako wechena kod chikena ma asemiyou kendo udhi mondo uti ne nyiseche mamoko kendo lamogi,"},{"book":"2 Weche Mag Ndalo","chapter":"7","verse":"20","text":"napudh jo-Israel oko ma agolgi e pinya mane amiyogi kendo anakwed hekaluni ma asepwodho nikech Nyinga. Enobed ka ngero kendo gima ji duto jaro."},{"book":"2 Weche Mag Ndalo","chapter":"7","verse":"21","text":"Kata obedo ni hekaluni koro nigi duongʼ, ji duto mabiro kadho bute nowuor kendo nohum ka gipenjo ni, ‘Angʼo momiyo Jehova Nyasaye osetimo gima chalo kama ni pinyni kod hekaluni?’"},{"book":"2 Weche Mag Ndalo","chapter":"7","verse":"22","text":"Ji nodwokgi ni, ‘Nikech negiweyo Jehova Nyasaye ma Nyasach kweregi manogologi e piny Misri mine gikawo nyiseche mamoko ka gilamogi kendo tiyonegi ma emomiyo osekelo masichegi duto kuomgi.’ ”"}]}