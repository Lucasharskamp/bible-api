{"data":[{"book":"Lukáš","chapter":"14","verse":"1","text":"Jednou v sobotu pozval významný farizej Ježíše do svého domu, aby s ním pojedl. Všichni přítomní pozorně sledovali, zda Ježíš dodrží všechny předpisy zákona."},{"book":"Lukáš","chapter":"14","verse":"2","text":"V blízkosti Ježíšově se objevil muž postižený těžkou vodnatelností."},{"book":"Lukáš","chapter":"14","verse":"3","text":"Ježíš se na farizeje a vykladače zákona obrátil s otázkou: „Je dovoleno v sobotu uzdravovat, nebo ne?“"},{"book":"Lukáš","chapter":"14","verse":"4","text":"To jim zavřelo ústa. Ježíš se muže dotkl, uzdravil ho a poslal pryč."},{"book":"Lukáš","chapter":"14","verse":"5","text":"Pak jim ještě řekl: „Kdyby někomu z vás spadlo dítě nebo dobytče do jámy, nevytáhli byste ho, i kdyby byla sobota?“"},{"book":"Lukáš","chapter":"14","verse":"6","text":"A zase nevěděli, co na to odpovědět."},{"book":"Lukáš","chapter":"14","verse":"7","text":"Všiml si, jak se někteří hosté snaží zaujmout čestná místa u stolu, a řekl jim:"},{"book":"Lukáš","chapter":"14","verse":"8-10","text":"„Pozve-li vás někdo na svatbu, nesedejte si na přední místa. Mohlo by se totiž stát, že by přišel někdo váženější než vy a bylo by trapné, kdybyste mu se zahanbením museli ustoupit. Není lépe posadit se skromně stranou a nechat hostitele říci: ‚Pojď, příteli, posaď se blíž?‘ To ti bude v očích druhých ke cti."},{"book":"Lukáš","chapter":"14","verse":"11","text":"Protože každý, kdo vynáší sám sebe, bude pokořen, ale kdo se umí pokořit, ten bude povýšen.“"},{"book":"Lukáš","chapter":"14","verse":"12","text":"A hostiteli řekl: „Dáváš-li oběd nebo večeři, nezvi své přátele, sourozence, příbuzné či vlivné známé. Oni by zase na oplátku pozvali tebe, aby nezůstali nic dlužni."},{"book":"Lukáš","chapter":"14","verse":"13","text":"Raději pozvi chudé, zmrzačené, kulhavé a slepé."},{"book":"Lukáš","chapter":"14","verse":"14","text":"Ti nemají, čím by ti to vynahradili, ale ty budeš mít radost. Takový čin nebude zapomenut ani na věčnosti.“"},{"book":"Lukáš","chapter":"14","verse":"15","text":"Jeden z hostů ho slyšel a řekl: „Jaká pocta pro každého, kdo bude pozván ke stolu v Božím království.“"},{"book":"Lukáš","chapter":"14","verse":"16","text":"Na to mu vyprávěl Ježíš podobenství: „Jeden muž připravoval velkou hostinu a pozval na ni mnoho lidí."},{"book":"Lukáš","chapter":"14","verse":"17","text":"Když se už přiblížil ten slavnostní den, poslal svého sluhu k pozvaným se vzkazem: ‚Přijďte, vše je uchystáno!‘"},{"book":"Lukáš","chapter":"14","verse":"18","text":"Ale pozvaní se začali svorně vymlouvat. Jeden řekl: ‚Koupil jsem pole a musím ho jít obhlédnout. Prosím tě, omluv mě u svého pána.‘"},{"book":"Lukáš","chapter":"14","verse":"19","text":"Druhý řekl: ‚Koupil jsem pět volských spřežení a chci je vyzkoušet. Prosím tě, omluv mě.‘"},{"book":"Lukáš","chapter":"14","verse":"20","text":"Jiný řekl: ‚Právě jsem se oženil. Uznáš, že teď nemohu přijít.‘"},{"book":"Lukáš","chapter":"14","verse":"21","text":"Když se sluha vrátil a sdělil vše svému pánovi, ten se rozhněval a nařídil mu: ‚Vyjdi rychle do ulic a na náměstí a pozvi chudé, zmrzačené, slepé a chromé.‘"},{"book":"Lukáš","chapter":"14","verse":"22","text":"Když se tak stalo, oznámil sluha pánovi: ‚Splnil jsem tvůj příkaz a ještě zbývá místo.‘"},{"book":"Lukáš","chapter":"14","verse":"23","text":"Pán mu řekl: ‚Prohledej ohrady a příkopy a přiveď všechny tuláky a pobudy, ať se můj dům naplní. Přemluv i ty, kteří by si sami netroufali."},{"book":"Lukáš","chapter":"14","verse":"24","text":"Ale to vám říkám, žádný z těch pozvaných nevděčníků neokusí nic z mé hostiny.‘ “"},{"book":"Lukáš","chapter":"14","verse":"25","text":"Když se Ježíš zase vydal na cestu, doprovázely ho davy lidí. Obrátil se k nim a řekl:"},{"book":"Lukáš","chapter":"14","verse":"26","text":"„Kdo se chce ke mně připojit a nemiluje mne víc než svého otce, matku, ženu, děti, bratry a sestry a dokonce víc než sám sebe, nemůže se stát mým učedníkem."},{"book":"Lukáš","chapter":"14","verse":"27","text":"Kdo není ochoten vzít na sebe těžkosti, které mu nastanou, když mne bude následovat, nemůže být mým učedníkem."},{"book":"Lukáš","chapter":"14","verse":"28","text":"Kdo chce stavět dům, musí si nejprve udělat rozpočet a odhadnout, bude-li mít dost prostředků na to, aby stavbu dokončil."},{"book":"Lukáš","chapter":"14","verse":"29","text":"Když tak neučiní, stavbu začne, ale nedokončí ji. Všichni se mu vysmějí a řeknou:"},{"book":"Lukáš","chapter":"14","verse":"30","text":"‚Podívejte se, chtěl stavět, ale nemá na to.‘"},{"book":"Lukáš","chapter":"14","verse":"31","text":"A když panovníkovi hrozí válka, neporadí se nejprve, zda se může se svými deseti tisíci vojáky postavit proti dvaceti tisícům?"},{"book":"Lukáš","chapter":"14","verse":"32","text":"Nepošle raději mírové poselstvo dříve, než ho nepřítel napadne?"},{"book":"Lukáš","chapter":"14","verse":"33","text":"A tak každý, kdo se chce stát mým učedníkem, ať si dobře rozváží, čeho by se pro mne musel vzdát."},{"book":"Lukáš","chapter":"14","verse":"34","text":"Sůl je dobrá věc, ale k čemu bude, ztratí-li svou chuť a schopnost bránit hnilobě?"},{"book":"Lukáš","chapter":"14","verse":"35","text":"Ani k hnojení se nehodí, musí se vyhodit. Snažte se pochopit, co vám říkám.“"}]}