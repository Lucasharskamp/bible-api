{"data":[{"book":"2 Wakolinto","chapter":"3","verse":"1","text":"Vino, tosonga kabili kuitogola wenyego? Hebu tolonda baluwa ya yandikigwe na mweye kututogola tweye hebu tuwandikila baluwa kuitogola wenyego kamba viwotenda wanhu wayagwe?"},{"book":"2 Wakolinto","chapter":"3","verse":"2","text":"Mweye wenyego mwa baluwa yetu, yandikigwe mmizoyo yetu, baluwa ijuwike na kusomigwa na kila munhu."},{"book":"2 Wakolinto","chapter":"3","verse":"3","text":"Yolagusa kamba mweye mwa baluwa ya Kilisito yaigalile kwa makono getu. Baluwa ayo hayandikigwe kwa wino lakini yandikigwa kwa Loho wa Mulungu yeli mgima, hayandikigwe mdibwe ila mmizoyo ya wanhu."},{"book":"2 Wakolinto","chapter":"3","verse":"4","text":"Tweye hatunyawanyawa kulonga vino mgameso ga Mulungu, kwavija tomtamanila Kilisito."},{"book":"2 Wakolinto","chapter":"3","verse":"5","text":"Hatudaha kulonga tusang'hana chochose kwa udahi wetu wenyego, ila udahi wose tuli nao wolawa kwa Mulungu,"},{"book":"2 Wakolinto","chapter":"3","verse":"6","text":"yatugwelele udahi wa kuwa wasang'hanaji wa lagano da sambi, siyo kwa malagizo gandikigwe, ila kwa Loho wa Mulungu. Kwavija malagizo gandikigwe gogala ifa, lakini Loho Yang'alile kogala ugima."},{"book":"2 Wakolinto","chapter":"3","verse":"7","text":"Malagizo gekigwa mgamabwe, na ukulu wa Mulungu woneka mbaka wanhu wa Izilaeli walemelwa kulola kihanga cha Musa hata mng'alo wa kihanga viukalile wovulala. Kamba malagizo gogala ifa gasang'hana na kugala ukulu kamba awo,"},{"book":"2 Wakolinto","chapter":"3","verse":"8","text":"vino, sang'hano ya Loho Yang'alile haigala ukulu ubanzile ng'hani?"},{"book":"2 Wakolinto","chapter":"3","verse":"9","text":"Kamba kukala na ukulu mna isang'hano igala kutagusigwa, avo sang'hano itutenda tunoge mgameso ga Mulungu yogala ukulu ubanzile ng'hani!"},{"book":"2 Wakolinto","chapter":"3","verse":"10","text":"Kwa mbuli ayo, kija kikalile na ukulu aho haichanduso, sambi chaduhu ukulu mbuli ya kija kili na ukulu ubanzile ng'hani."},{"book":"2 Wakolinto","chapter":"3","verse":"11","text":"Kwavija kamba kija kikalile kwa kipindi kidodo kikala na ukulu, avo kija kikala siku zose chokuwa na ukulu ubanzile ng'hani!"},{"book":"2 Wakolinto","chapter":"3","verse":"12","text":"Kwavija tweye totamanila avo, hatudumba kulonga."},{"book":"2 Wakolinto","chapter":"3","verse":"13","text":"Tweye hatuigalile na Musa yagubike kihanga chake kwa kikumbi muladi wanhu wa Izilaeli sekewone mng'alo viukalile wovulala."},{"book":"2 Wakolinto","chapter":"3","verse":"14","text":"Lakini nzewele zao zifungigwa, mbaka sambi wahasoma vitabu va lagano da umwaka nzewele zao zigubikigwa na kikumbi acho. Kikumbi acho hakisegezigwa mbaka munhu yailumbe na Kilisito."},{"book":"2 Wakolinto","chapter":"3","verse":"15","text":"Ona, mbaka sambi, wahasoma Malagizo ga Musa, nzewele zao zigubikigwa na kikumbi acho."},{"book":"2 Wakolinto","chapter":"3","verse":"16","text":"Lakini munhu yahambwelela Mndewa, kikumbi acho chosegezigwa."},{"book":"2 Wakolinto","chapter":"3","verse":"17","text":"Avo, “Mndewa,” ayo Loho, na aho kuyali Loho wa Mndewa baho kuli na kulekesigwa."},{"book":"2 Wakolinto","chapter":"3","verse":"18","text":"Avo tweye wose, vihanga vetu havigubikigwe tuigala na kiyoo kulagusa ukulu wa Mndewa. Togalusigwa tuigale ng'hani na tuvike muukulu ng'hani. Ino ayo sang'hano ya Loho wa Mndewa."}]}