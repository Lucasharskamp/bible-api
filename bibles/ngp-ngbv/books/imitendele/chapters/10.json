{"data":[{"book":"Imitendele","chapter":"10","verse":"1","text":"Kwandaga na mnt'hu mwe Kaisalia etangagwa Kolinelio, andaga mkulu wa fyo dya wank'hondo wa Kilumi dyetangagwa, “Fyo dya Kiitalia”."},{"book":"Imitendele","chapter":"10","verse":"2","text":"Andaga mnt'hu ywa Mnungu, yehe ne mp'huga yakwe mwe nyumba wandaga ni want'hu wakumvika Mnungu. Iviya iviya adamanyaga yabindile ingi yakuwambiza wakiwa, naho naakamvika Mnungu mazuwa yose."},{"book":"Imitendele","chapter":"10","verse":"3","text":"Yandaga saa kenda kisingi umwo aonaga maona ayo. Mwa maona yao amuonaga mtumigwa ywa Mnungu akamwizila kwe nyumba no kumgamba, “Kolinelio!”"},{"book":"Imitendele","chapter":"10","verse":"4","text":"Niyo amkaulisa kwa kogoha, niyo amgamba, “Kuna mbwai Zumbe?”"},{"book":"Imitendele","chapter":"10","verse":"5","text":"Haluse tuma want'hu waite Yopa, kwa mnt'hu yumwenga akwitangwa Simoni Petulo."},{"book":"Imitendele","chapter":"10","verse":"6","text":"Yehe ni mgeni mwe nyumba ya mnt'hu yumwenga mdamanya nk'hingo akwitagwa Simoni, akwikala hagihi ne bahali.”"},{"book":"Imitendele","chapter":"10","verse":"7","text":"Yudya mtumigwa ywa kwe Mbingu niyo akeitila, Kolinelio etangaga watumwa wakwe waidi, naho mnk'hondo ywakwe yumwenga andaga mnt'hu amwelele Mnungu mwa wandima wakwe."},{"book":"Imitendele","chapter":"10","verse":"8","text":"Awagambilaga yose yalaile niyo awatuma kuita Yopa."},{"book":"Imitendele","chapter":"10","verse":"9","text":"Zuwa ditimile umwo wandaga wakaita, weze wande hagihi na Yopa, umwo yandaga msi wa gati, Petulo akwelaga kulanga kwe nyumba vileke akamlombeze Mnungu."},{"book":"Imitendele","chapter":"10","verse":"10","text":"Akeivaga sala niyo aunga kint'hu cha kudya, umwo nk'hande yandaga ikaikwa lumwe aonaga maona."},{"book":"Imitendele","chapter":"10","verse":"11","text":"Aonaga ulanga ukagubuka, no kuwona kint'hu kikaseela hasi kikale enga golole kulu dikuselezwa ditozigwe zimp'hembe zakwe izine."},{"book":"Imitendele","chapter":"10","verse":"12","text":"Umwo, mwandaga na nk'holo zose za makala na magondo na madege."},{"book":"Imitendele","chapter":"10","verse":"13","text":"Evaga Izwi dikamgamba, “Petulo, kimala guha uchinje udye!”"},{"book":"Imitendele","chapter":"10","verse":"14","text":"Mna Petulo niyo agamba, “Havikudahika Zumbe. Hyanda nidye chochose kisavu.”"},{"book":"Imitendele","chapter":"10","verse":"15","text":"Izwi niyo dyalonga naye naho, “Use kukifanyanya kunda kisavu chochose kitendigwe ni Mnungu kunda kikukile.”"},{"book":"Imitendele","chapter":"10","verse":"16","text":"Ino yalailaga nk'hanana nt'hatu. Ize yajike niyo kint'hu kiya chavuzwa kulanga."},{"book":"Imitendele","chapter":"10","verse":"17","text":"Umwo Petulo andaga akafanyanya amaona ya nivo yagaaze, wadya want'hu watumigwe kulawa kwa Kolinelio weze waimanye inyumba ya Simoni, na wakimala kulongole kwe nk'hili."},{"book":"Imitendele","chapter":"10","verse":"18","text":"Wetangaga wakauza, “Hana mnt'hu mgeni aha akwitangwa Simoni Petulo?”"},{"book":"Imitendele","chapter":"10","verse":"19","text":"Petulo andaga akagendeela kufanyanya kugamba maona yadya nivo yagaaze, Muye ywa Mnungu amgambaga, “Tegeleza! Want'hu watatu wakuzungula."},{"book":"Imitendele","chapter":"10","verse":"20","text":"Ivo keike lumwe useele hasi, naho usekunda na nk'hangamizi kunda nawo kwaviya ni miye niwatumile.”"},{"book":"Imitendele","chapter":"10","verse":"21","text":"Ivo Petulo aseelaga hasi niyo awagamba wadya want'hu. “Nimiye mnt'hu yudya mkumzungula. Haya hunguleni?”"},{"book":"Imitendele","chapter":"10","verse":"22","text":"Niyo wahitula, “Mkulu ywa wank'hondo Kolinelio kakituma, yehe ni mnt'hu ywedi akumvika Mnungu naho Wayahudi wose wamhuwilisa. Mtumigwa ywa kwe mbingu kamgamba akulalike kwakwe, akutegeleze kiya ukulonga.”"},{"book":"Imitendele","chapter":"10","verse":"23","text":"Petulo kawahokela want'hu awo kwe nyumba no kuwenk'ha hant'hu ha kugona."},{"book":"Imitendele","chapter":"10","verse":"24","text":"Zuwa ditimile abulaga Kaisalia, uko Kolinelio naakamgoja hamwenga na wanduguze na wambuya wa hagihi naye, wadya awalalike."},{"book":"Imitendele","chapter":"10","verse":"25","text":"Umwo Petulo andaga akengila kwe nyumba, Kolinelio amsingilaga, niyo amgweela heviga vakwe, no kumwinamila hasi hakwe."},{"book":"Imitendele","chapter":"10","verse":"26","text":"Mna Petulo niyo amwinula akamgamba, “Kimala, miye name ni mnt'hu du enga weye.”"},{"book":"Imitendele","chapter":"10","verse":"27","text":"Petulo agendeelaga kulonga na Kolonelio umwo andile akengila kwe nyumba, uko abwiilaga want'hu wengi wadugane."},{"book":"Imitendele","chapter":"10","verse":"28","text":"Awagambaga want'hu awo, “Nyuwe mmanya vedi kugamba Wayahudi hawawagilwe, kwe dini yawe kuwatalamkila hegu kukehanganya na want'hu hi Wayahudi, mna Mnungu kanilagisa miye kugamba, hikuungwa kumfanyanya mnt'hu yeyose kugamba msavu."},{"book":"Imitendele","chapter":"10","verse":"29","text":"Ivo mwize mnitumile want'hu nehiza ha heina nk'hangamizi yoyose. Nawauzani elo mnitumilai want'hu?”"},{"book":"Imitendele","chapter":"10","verse":"30","text":"Kolinelio niyo ahitula, “Neinda saivi haluse, mazuwa matatu yomboke kugamba nandaga halombeza Mnungu kwe nyumba yangu saa kenda kisingi, Luholuho nakimailagwa kulongole kwangu ni mnt'hu availe suke zikumweka"},{"book":"Imitendele","chapter":"10","verse":"31","text":"niyo anigamba, ‘Kolinelio! Mnungu keva kulombeza kwako naivo hajaile zindima zako zo ukise."},{"book":"Imitendele","chapter":"10","verse":"32","text":"Tuma mnt'hu aite Yopa kwe mnt'hu yumwenga akwitangwa Simoni Petulo, Yehe ni mgeni mwe nyumba ya Simoni mdamanya nk'hingo, akwikala hagihi ne bahali.’"},{"book":"Imitendele","chapter":"10","verse":"33","text":"Naivo niyo zasunguza kukutumila mnt'hu, naho nevinda vedi kwa weye kwiza. Haluse wose kiaya mwo undiilo wa Mnungu, kikageza kwiva chochose Zumbe akuunga akusigiile kulonga.”"},{"book":"Imitendele","chapter":"10","verse":"34","text":"Petulo akongaga kulonga akagamba, “Haluse namanya ni kindedi kugamba Mnungu awatendela want'hu wose yakuligana."},{"book":"Imitendele","chapter":"10","verse":"35","text":"Wadya wose wakumvika no kudamanya ayedi naawazumile hata uneva walawa kokose."},{"book":"Imitendele","chapter":"10","verse":"36","text":"Muumanya ulosi awegaile want'hu wa Izilaeli, udya ukulonga Mbuli yedi ya Mnungu yo utondowazi kombokela kwa Yesu Kilisito uyo Zumbe ywa want'hu wose."},{"book":"Imitendele","chapter":"10","verse":"37","text":"Mmanya yalaile mwe isi ye Wayahudi kukongela mwe Galilaya aho Yohana eze abilikize ulosi wo ubatizo."},{"book":"Imitendele","chapter":"10","verse":"38","text":"Mummanya Yesu wa Nazaleti na ivo Mnungu ammemeze Muye ywakwe no udahi. Aitaga kila hant'hu akadamanya mbuli zedi no kuwahonya wose wekailwe ni ludole lwo mwavu, kwaviya andaga na Mnungu."},{"book":"Imitendele","chapter":"10","verse":"39","text":"Nisuwe kione no kulonga kila kint'hu kiya adamanye mwe isi yo Uyahudi na mwe Yelusalemu. Naho wamkomaga kwa kumuwamba mwo msalaba."},{"book":"Imitendele","chapter":"10","verse":"40","text":"Mna Mnungu amuuyulaga mwe dizuwa dya katatu no kumtenda akelavilize,"},{"book":"Imitendele","chapter":"10","verse":"41","text":"hiyo kwa kila mnt'hu, ila kwa wadya waona wakwe wasagulwe lumwe ni Mnungu, nao ni suwe kidile na kunywa hamwenga na yehe aho eze auyuke."},{"book":"Imitendele","chapter":"10","verse":"42","text":"Nakakisigiila kubilikiza Mbuli Yedi kwa want'hu, no kuwawenk'ha kindedi kugamba Yesu niye asagulwe ni Mnungu kuwasengela wagima na wabanike."},{"book":"Imitendele","chapter":"10","verse":"43","text":"Walotezi wose nawalonga mwa yehe kugamba, wose wakuunga wanande, na mhuwi mwa yehe, wavu wawe nouusigwe kwo udahi we dizina dyakwe.”"},{"book":"Imitendele","chapter":"10","verse":"44","text":"Umwo Petulo andile akagendeela kulonga, Muye ywa Mnungu aseelaga mwa wose wadya nawakamtegeleza mwo ulosi wakwe."},{"book":"Imitendele","chapter":"10","verse":"45","text":"Wahuwila we Kiyahudi wezaga hamwenga na Petulo kulawa Yopa, weehelwagwa digeleko dya Muye ywa Mnungu hata kwa wadya hi Wayahudi wose."},{"book":"Imitendele","chapter":"10","verse":"46","text":"Kwaviya nawaweva wakalonga kwe milosi mihya, na kuutogola ukulu wa Mnungu. Petulo niyo agamba."},{"book":"Imitendele","chapter":"10","verse":"47","text":"“Want'hu awa wahokela Muye ywa Mnungu, enga viya suwe chahokelaga. Mnt'hu yeyose hakudaha kuwa kindila wase kubatizwa na mazi?”"},{"book":"Imitendele","chapter":"10","verse":"48","text":"Ivo niyo alagiza wabatizwe kwe dizina dya Yesu Kilisito. Niyo wamlombeza Petulo ekale nawo kwa mazuwa mageke."}]}