{"data":[{"book":"הבשורה על-פי לוקס","chapter":"13","verse":"1","text":"אז באו אנשים לישוע וסיפרו לו שפילטוס רצח מספר יהודים מהגליל בעת שהקריבו זבחים בבית־המקדש."},{"book":"הבשורה על-פי לוקס","chapter":"13","verse":"2","text":"”האם אתם חושבים שהם נרצחו משום שהיו חוטאים גדולים יותר משאר אנשי הגליל?“ שאל ישוע."},{"book":"הבשורה על-פי לוקס","chapter":"13","verse":"3","text":"”ודאי שלא! אני אומר לכם שאם לא תחזרו בתשובה ותפנו לאלוהים יהיה סופכם כמו שלהם."},{"book":"הבשורה על-פי לוקס","chapter":"13","verse":"4","text":"”ומה בנוגע לשמונה־עשר האנשים שנהרגו כשהתמוטט עליהם המגדל בשילוח? האם הם היו החוטאים הגדולים ביותר בירושלים?"},{"book":"הבשורה על-פי לוקס","chapter":"13","verse":"5","text":"ודאי שלא! אבל דעו לכם שאם לא תחזרו בתשובה יהיה סופכם כשלהם.“"},{"book":"הבשורה על-פי לוקס","chapter":"13","verse":"6","text":"ישוע סיפר להם את המשל הבא: ”אדם נטע בגנו עץ תאנה, אולם בכל פעם שבא לחפש תאנים ציפתה לו אכזבה כי העץ לא נשא כל פרי."},{"book":"הבשורה על-פי לוקס","chapter":"13","verse":"7","text":"לבסוף אמר לגנן: ’חיכיתי שלוש שנים ולא זכיתי אף בתאנה אחת! הבה נעקור את העץ וניטע אחר במקומו; חבל שיגזול חלקת אדמה יקרה‘."},{"book":"הבשורה על-פי לוקס","chapter":"13","verse":"8","text":"” ’חכה עוד שנה אחת, אדוני‘, ביקש הגנן. ’אני אקדיש לתאנה תשומת לב מיוחדת, אעדור סביבה ואזבל את האדמה."},{"book":"הבשורה על-פי לוקס","chapter":"13","verse":"9","text":"אם התאנה תשא פרי בשנה הבאה מה טוב, ואם לא – אעקור אותה‘. “"},{"book":"הבשורה על-פי לוקס","chapter":"13","verse":"10","text":"בשבת אחת כשלימד ישוע בבית־הכנסת,"},{"book":"הבשורה על-פי לוקס","chapter":"13","verse":"11","text":"ראה אישה שהייתה בעלת־מום במשך שמונה־עשרה שנה. הגב שלה היה כפוף והיא לא יכלה להזדקף."},{"book":"הבשורה על-פי לוקס","chapter":"13","verse":"12","text":"ישוע קרא אליו את האישה ואמר לה: ”אישה, הרפאי ממחלתך!“"},{"book":"הבשורה על-פי לוקס","chapter":"13","verse":"13","text":"הוא נגע בה, והיא מיד הזדקפה והחלה להלל את אלוהים."},{"book":"הבשורה על-פי לוקס","chapter":"13","verse":"14","text":"ראש בית־הכנסת כעס מאוד על שישוע ריפא את האישה בשבת. ”שישה ימים בשבוע נועדו לעבודה!“ קרא בזעם אל הקהל. ”בואו להירפא בימי חול ולא בשבת!“"},{"book":"הבשורה על-פי לוקס","chapter":"13","verse":"15","text":"”צבוע שכמוך!“ הייתה תשובתו של האדון. ”אתם כולם, האם אינכם מתירים את הבהמות שלכם ומוליכים אותם אל השוקת בשבת לשתות מים?"},{"book":"הבשורה על-פי לוקס","chapter":"13","verse":"16","text":"והאם אסור לי, רק משום ששבת היום, להתיר אישה זאת, יהודייה, מכבלי השטן שאסר אותה במשך שמונה־עשרה שנים?“"},{"book":"הבשורה על-פי לוקס","chapter":"13","verse":"17","text":"דבריו ביישו את מתנגדיו ואילו כל העם שמח על הנפלאות שחולל."},{"book":"הבשורה על-פי לוקס","chapter":"13","verse":"18","text":"ישוע חזר ולימד את העם על מלכות האלוהים: ”כיצד אוכל לתאר לכם את מלכות האלוהים, למה היא דומה?"},{"book":"הבשורה על-פי לוקס","chapter":"13","verse":"19","text":"היא דומה לגרגר זעיר של צמח החרדל אשר נזרע בגינה. כעבור זמן מה גדל הגרגר הזעיר והופך לעץ, והציפורים בונות קן בין ענפיו.“"},{"book":"הבשורה על-פי לוקס","chapter":"13","verse":"20","text":"ועוד שאל: ”אל מה אדמה את מלכות האלהים?"},{"book":"הבשורה על-פי לוקס","chapter":"13","verse":"21","text":"מלכות האלוהים דומה לשמרים בבצק – מעט השמרים מחמיצים את הבצק כולו.“"},{"book":"הבשורה על-פי לוקס","chapter":"13","verse":"22","text":"בדרכו לירושלים עבר ישוע מעיר לעיר ומכפר לכפר ולימד את האנשים."},{"book":"הבשורה על-פי לוקס","chapter":"13","verse":"23","text":"פעם שאל מישהו את ישוע: ”אדון, האם ייוושעו רק אנשים מעטים?“"},{"book":"הבשורה על-פי לוקס","chapter":"13","verse":"24-25","text":"השיב לו ישוע: ”הואיל ושער הכניסה צר מאוד, עליכם להתאמץ מאוד כדי להיכנס דרכו. דעו לכם שאנשים רבים ירצו להיכנס דרך השער, אבל הם לא יוכלו; לאחר שבעל־הבית ינעל את השער יהיה מאוחר מדי. גם אם תעמדו בחוץ, תדפקו על השער ותתחננו: ’אדוננו, פתח לנו את הדלת!‘ הוא יענה לכם: ’אינני מכיר אתכם כלל, מאיפה אתם?‘"},{"book":"הבשורה על-פי לוקס","chapter":"13","verse":"26","text":"” ’אבל אכלנו ושתינו איתך ואף לימדת ברחוב שלנו‘, תגידו."},{"book":"הבשורה על-פי לוקס","chapter":"13","verse":"27","text":"והוא ישיב: ’אני אומר לכם שאני לא מכיר אתכם. הסתלקו מכאן, רשעים שכמותכם!‘"},{"book":"הבשורה על-פי לוקס","chapter":"13","verse":"28","text":"”אתם תהיו מחוץ למלכות האלוהים, במקום שיש בכי וחריקת שיניים, כשתראו את אברהם, יצחק, יעקב וכל הנביאים."},{"book":"הבשורה על-פי לוקס","chapter":"13","verse":"29","text":"מכל קצוות תבל יבואו אנשים אל מלכות האלוהים."},{"book":"הבשורה על-פי לוקס","chapter":"13","verse":"30","text":"דעו לכם כי יש כאלה שעתה נחשבים נחותים, אולם במלכות האלוהים הם יהיו גדולים. לעומתם יש כאלה שעתה הם אנשים חשובים וגדולים, אולם במלכות האלוהים יהיו קטנים ולא חשובים.“"},{"book":"הבשורה על-פי לוקס","chapter":"13","verse":"31","text":"באותה שעה באו פרושים אחדים אל ישוע והזהירו אותו: ”המלך הורדוס רוצה להרוג אותך! אם ברצונך לחיות, ברח מכאן!“"},{"book":"הבשורה על-פי לוקס","chapter":"13","verse":"32","text":"ישוע השיב להם: ”לכו ואמרו לשועל הזה שאמשיך לגרש שדים ולרפא את החולים היום ומחר, וביום השלישי אשלים את משימתי."},{"book":"הבשורה על-פי לוקס","chapter":"13","verse":"33","text":"כן, עלי להמשיך בדרכי היום, מחר ומחרתיים, כי לא ייתכן שנביא אלוהים ייהרג מחוץ לירושלים."},{"book":"הבשורה על-פי לוקס","chapter":"13","verse":"34","text":"”ירושלים, ירושלים, ההורגת את הנביאים ורוגמת באבנים את שליחי אלוהים! פעמים רבות חפצתי לאסוף את בנייך, כתרנגולת האוספת את אפרוחיה תחת כנפיה, אולם לא רצית."},{"book":"הבשורה על-פי לוקס","chapter":"13","verse":"35","text":"והנה אלוהים נוטש את ביתכם, ואני אומר לכם שלא תראו אותי שוב עד אשר תאמרו: ’ברוך הבא בשם ה׳!‘ “"}]}