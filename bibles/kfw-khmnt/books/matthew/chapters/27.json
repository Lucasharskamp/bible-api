{"data":[{"book":"Matthew","chapter":"27","verse":"1","text":"Ziingtiang matak khan, thiampu kalian rakiple katar rakip in Jisu thatnasik chuon inlei-insuuk."},{"book":"Matthew","chapter":"27","verse":"2","text":"Halli inmani'n ama kha inkhit ah Rome ramwaikaroon Pilate diang inruoiya injopejei."},{"book":"Matthew","chapter":"27","verse":"3","text":"Khawa phakhan Jisu kajuorpa Judas khan Jisu diang noonkuung inpekha ahongjet phakhan, amalung athuulla, dangka sialpum soomthum kha thiampu kalian ngaili katar upa ngaidiang woikhat hongchoiya ahongti,"},{"book":"Matthew","chapter":"27","verse":"4","text":"“Kei'n manu karoon mak mikha thatsik kipesuok khan kei manu karoonjei!” ama'n ahongti. Inmani'n inleimasang,"},{"book":"Matthew","chapter":"27","verse":"5","text":"Judas in Biak-inn khan dangkapum kha adeengjuonna suokjei; halli asiya ruiya kaiya atheinuo ah ajuothijei."},{"book":"Matthew","chapter":"27","verse":"6","text":"Halli thiampu kalian ngaikhan dangkapum kha inleiya inti, “Hiwahi sialdana ah dasik hi eini Dan khan zootmak, ajarchu hiwahi thisenman kha eii.”"},{"book":"Matthew","chapter":"27","verse":"7","text":"Halli inmani'n in-inbiak ah, khomal ngai phuumnasik ah Beelkaboolpa Lei kha khawa sialla inrachojei."},{"book":"Matthew","chapter":"27","verse":"8","text":"Khawa jarra khawa lei kha “Thisen Lei” intia winikatung inlakoi."},{"book":"Matthew","chapter":"27","verse":"9","text":"Halli Pathian chongkachoipa Jeremiah ileiril kha huui tungjei: “Israel mi ngai'n inzootna aman dangkapum soomthum kha inmani'n inleijei. Zech 11:12,13"},{"book":"Matthew","chapter":"27","verse":"10","text":"Halli Pumi'n keidiang chongpeii inape angnga, inmani'n beelkaboolpa lei kha khawa sial kha inneimanna inleirachojei.”"},{"book":"Matthew","chapter":"27","verse":"11","text":"Jisu Rome ramwaikaroonpa maikuungnga aleingir, halli ramwaikaroonpa'n amadiang aheirakel, “Nang Jihudi ngai rengpa na-ebe?”"},{"book":"Matthew","chapter":"27","verse":"12","text":"thiampu kalian ngaili katar ngai'n inrilsepha ama'n iteii khat-um leimasangmak."},{"book":"Matthew","chapter":"27","verse":"13","text":"Pilate in amadiang ati, “Inmani'n nachungnga innarilse ngaihi nang nijet makbe?”"},{"book":"Matthew","chapter":"27","verse":"14","text":"Jisu'n amadiang chongramol inkhat bit um masangmak pha, ramwaikaroonpa kha aleingak theijei."},{"book":"Matthew","chapter":"27","verse":"15","text":"Rakaanna Kahoi rakip ah Rome ramwaikaroonpa'n mipui ikadang mikhumna ah inda miring inkhat inmani sik bit ah ileithojol angnga aleimasuopi kachak."},{"book":"Matthew","chapter":"27","verse":"16","text":"Khawa phakhan mi rakip in injet mikhumna ah kaom araming Jisu Barabbas inti inkhat aleiom."},{"book":"Matthew","chapter":"27","verse":"17","text":"Khawa jarra mipui inintup pha, Pilate in inmani diang aleirakel, kei'n nangni sik ah “Tume ningnaminsuo zoot? Jisu Barabbas be, emakli Messiah inti Jisu khabe?”"},{"book":"Matthew","chapter":"27","verse":"18","text":"Ajarchu Jihudi chuonkaroon ngai'n Jisu hi enzootmu ah amadiang inpe eii ti ama'n aleijet."},{"book":"Matthew","chapter":"27","verse":"19","text":"Pilate in chongtanna munna in-onglai, anumei'n hiwa chong hongtirra ati, “Mikadikpa diang nang iteii khat um thomaro, ajarchu ama jarra kei'n wini zaan karamang khan kaleipoong thei.”"},{"book":"Matthew","chapter":"27","verse":"20","text":"Takkha thiampu kalian ngai khat-um katar ngai inchu Barabbas kha masuoro halli Jisu kha thatro tiru tia mipui ngaikha inleimasok."},{"book":"Matthew","chapter":"27","verse":"21","text":"Ramwaikaroon Pilate in amasangnga halli inmani diang ati, hiwa inni ngai karra tume nangnisik ah ningnaminsuo zoot"},{"book":"Matthew","chapter":"27","verse":"22","text":"Pilate in inmani diang ati “Kha e-inchu Messiah inti Jisu hi kei'n angme kathosik?”"},{"book":"Matthew","chapter":"27","verse":"23","text":"Takkha pilate in ati, angsime, “Ama akathamak ang thomejei?”"},{"book":"Matthew","chapter":"27","verse":"24","text":"Khanthoa Pilate in iteii anemna ommak ti amuwa, khawa rathuulla mipui senasik eii ti amu pha, ama'n tui leiya mipui maikuungnga akut rasuwa aheiti, “Hiwa mikadikpa thisen jarra kei chu iteii jetmong! nangni lungdou erase!” Innidan 21:6-9"},{"book":"Matthew","chapter":"27","verse":"25","text":"Mipui rakip in inhongmasang, “Ama thisen kha keini khat-um kinsa ngai chungnga chulrase!”"},{"book":"Matthew","chapter":"27","verse":"26","text":"Khawasuo khan ama'n Barabbas kha inmani sikbit ah amasuopi jei, halli Jisu kha ama'n minwuok ah, ama'n Cross ah thatnasik ama kha apejei."},{"book":"Matthew","chapter":"27","verse":"27","text":"Khawa phakhan ramwaikaroonpa raalmi ngai khan Jisu kha mipui inchunna waikaroonpa innsuungnga inkeiluut ah raalmi rup rakip in ama koolla in-inchunjei."},{"book":"Matthew","chapter":"27","verse":"28","text":"Inmani'n ama puondiar kha inkhaipiya, puonsen kha amadiang inminsiljei."},{"book":"Matthew","chapter":"27","verse":"29","text":"Halli inmani'n ralinglukhu inkhat inboolli ama luchungnga inminkhu, achangtiang ramol inkhat inminhumma; halli inmani'n amaikuungnga in-inbok ah amakha in-innuipui, “E Jihudi ngai Reng, kasoot ah ringro!” inmani'n inti."},{"book":"Matthew","chapter":"27","verse":"30","text":"Halli inmani'n inmachin thuonna, tuoitung kha inleiya alukhan inleiwuok."},{"book":"Matthew","chapter":"27","verse":"31","text":"Halli inmani'n ama kha in-innuipui suopha, puonsen kha inkhaiya, ama puondiar kha inmintho kirra Cross ah thatnasik inruoijei."},{"book":"Matthew","chapter":"27","verse":"32","text":"Halli inmani'n inheisuok pha, Simon tia inkoi Cyrene pasal inkhat inlei-intongpui, halli raalmi ngai'n ama kha Jisu cross kha azootmak pumma inleimindom."},{"book":"Matthew","chapter":"27","verse":"33","text":"Inmani'n Golgotha inti mun tinachu “Lukiar mun” khan inheiwa pha,"},{"book":"Matthew","chapter":"27","verse":"34","text":"Inmani'n Jisu diang mathinnamit le inminchel akathur theibomtui insik inleipeii, takkha ama'n amintem pha lei-inpimak."},{"book":"Matthew","chapter":"27","verse":"35","text":"Halli ama kha cross ah inmakhai suopha, inmani'n rawaan katha in-enli ama puondiarkha inlei-insem. Minpkla 22:18"},{"book":"Matthew","chapter":"27","verse":"36","text":"Khawasuo inmani'n khawa munkhan inin-ongnga amakha inleingaak"},{"book":"Matthew","chapter":"27","verse":"37","text":"Ama luchungkhan ama inrilsena inmajia kha inleitar, tichu, “Hiwa Jisu, Jihudi ngai Reng kha eii.”"},{"book":"Matthew","chapter":"27","verse":"38","text":"Khawa phakhan Jisu le inruoiya inruup inni um, inkhat in changtiang, inkhat in weitiang, cross ah inleimakhai."},{"book":"Matthew","chapter":"27","verse":"39","text":"Khawa koolla kasi-kahong mipui ngai'n inlu inkalek ah, kase ah amakha jakna inpeya inti, Minpkla 22:7; 109:25"},{"book":"Matthew","chapter":"27","verse":"40","text":"“Biak-inn thiatli nithum suungnga kasak nang, natheinuo ah insanro; nang Pathian Sapa na-e-inchu, cross ah inphut jochumro!” Matt 26:61; Jn 2:19"},{"book":"Matthew","chapter":"27","verse":"41","text":"Khawale in-angrip ah thiampu kalian, Dan ocha khat-um katar ngai inchella in-innuipuiya inti,"},{"book":"Matthew","chapter":"27","verse":"42","text":"“Mileiilak ngaichu ama'n asan; atheinuo achu insanring matormak! ama Israel ngai reng e-inchu; tuun ama'n cross ah inphut juochumrase, halli keini'n ama kha ngamnakinte!"},{"book":"Matthew","chapter":"27","verse":"43","text":"Ama'n Pathian kha angamna ah; Pathian Sa ka-eii inti inchu, tuun Pathian in sanrase; ajarchu ama'n ati, keichu Pathian Sapa ka-eii!” Minpkla 22:8"},{"book":"Matthew","chapter":"27","verse":"44","text":"Jisu le cross ah inmakhaisuom inruup ngai innum khawa ka-ang jakna chongkhan inleirakook."},{"book":"Matthew","chapter":"27","verse":"45","text":"Suunchim makheiya phadan inthum katung nuoipilchung pumpui aleiziingjei."},{"book":"Matthew","chapter":"27","verse":"46","text":"Halli phadan inthum juochultiang Jisu'n inringtak rasa khan ahongkheek ah, “Eli, Eli, lema sabachthani?” tinachu, “Ka Pathian, Ka Pathian, angsikme nang in keidiangnga inphut khattiang nina inletdel?” Minpkla 22:1"},{"book":"Matthew","chapter":"27","verse":"47","text":"Khanna kangirra kaom mi lekkhat khawakha injetpha inheiti, “Ama'n Elijah kha akoi!”"},{"book":"Matthew","chapter":"27","verse":"48","text":"Khawa phatak khan inmani karra inkhat ataanna tuipompuon aleiya, khawakha akathur theibom juchoong khan anoomli, ramol khan kathilla, amadiang insik ah aleipeii. Minpkla 69:21"},{"book":"Matthew","chapter":"27","verse":"49","text":"Halli lekkhat in inti, ngaakdirui, “Elijah in ama kasansik ajuobe eini enrui!”"},{"book":"Matthew","chapter":"27","verse":"50","text":"Khawa suonuk Jisu'n woikhat rasa inringnga akheekli, arang chatjei."},{"book":"Matthew","chapter":"27","verse":"51","text":"Enru, Biak-inn suungnga induong puonkha achung makheiya anuoi katung lekniya intherjei, nuoipil um innikjei, lungpui um akoijei, Suok 26:31-33"},{"book":"Matthew","chapter":"27","verse":"52","text":"Thaan ngai um alei-inlongjei, halli Pathian kangamna katamtak aleikathi mi ngai um inhongringjei."},{"book":"Matthew","chapter":"27","verse":"53","text":"Halli Jisu'n ahongringsuo nuk thaanna inphut inmani'n inhongsuokli Inthiang Khuopui tiang inluut ah mipui katamtak ngaidiang inlei-inlar."},{"book":"Matthew","chapter":"27","verse":"54","text":"Raalmi rajakhat lamkakeipa le inruoiya, Jisu kangaak ngai'n rinook khat-um kasuok ngaikha inmu ah, inchitheiya inheiti, “Inthiangnga amahi Pathian Sapa kha eii!”"},{"book":"Matthew","chapter":"27","verse":"55","text":"Khawa munkhan numeisa katamkhat in kalaak ah inhei enna inleiom, inmani ngaikha ama sepa inthoa Galileeya inphut Jisu nuk heikajui ngaikha in-eii. Luk 8:2-3"},{"book":"Matthew","chapter":"27","verse":"56","text":"Inmani ngai karra Mary Magdalene, James li Joseph nu Mary, halli Zebedee numei inlei-inchel."},{"book":"Matthew","chapter":"27","verse":"57","text":"Kholei aheitung pha, Arimathea makheiya Jisu siamruoi inkhat, araming Joseph intia inkoi, inchong inkhat ahongtung."},{"book":"Matthew","chapter":"27","verse":"58","text":"Ama'n Pilate koolla asiya Jisu kaluongkha aleini. Halli Pilate in khawakha Joseph diang penasik ah chong aleipejei."},{"book":"Matthew","chapter":"27","verse":"59","text":"Khawa jarra Joseph in Jisu kaluong kha aleiya, akathar puonkanemma katuomma,"},{"book":"Matthew","chapter":"27","verse":"60","text":"halli ama'n lungpuikha kawit ah amasik bit ah ibool thaan kathar khan aleiphuum; halli ama'n thaan kotkha lungkalok khat ah akharra aleisijei."},{"book":"Matthew","chapter":"27","verse":"61","text":"Mary magdalene khat-um Mary inti khat in thaankha in-enna khawakhan inin-ongnga inleiom."},{"book":"Matthew","chapter":"27","verse":"62","text":"Ziingnga, tichu Jihudi ngai serni, thiampu kalian halli Pharisee ngai'n Pilate koolla inhong inchunna,"},{"book":"Matthew","chapter":"27","verse":"63","text":"inti, “Ocha, maleisei karilpa khan aringlai ‘Kei nithumni kahongringsik eii tia ileiril kha keini'n kinngaidon.’ Matt 16:21; 17:23; 20:19; Mk 8:31; 9:31; 10:33,34; Luk 9:22; 18:31-33"},{"book":"Matthew","chapter":"27","verse":"64","text":"Khawa jarra nithum katungbit thaanhi katha ah ngaaknasik ah chong napepiro, kha emak inchu ama siamruoi ngai'n inhongli akaluong kha hongmaruup inta, amakha thiya inphut ahongringjei, tia mi ngaidiang hongrilcha; halli ma-insa maleisei khaneek ah nuk-intong maleisei khadoom kheella hongthamak acha.”"},{"book":"Matthew","chapter":"27","verse":"65","text":"“Raalpa ruoiru,”Pilate in inmani diang ati, “Siru halli nangni imatortak khan thaankha ngaakru.”"},{"book":"Matthew","chapter":"27","verse":"66","text":"Khawa jarra inmani'n insiya raalpa ngai khale inruoiya lungkha madanna indeengnga, thaankha katha ah inminngaakjei."}]}