{"data":[{"book":"Sang'hano","chapter":"26","verse":"1","text":"Agilipa kamulongela Paulo, “Kodaha kuigombela.” Baho Paulo kenula makono gake kalonga vino,"},{"book":"Sang'hano","chapter":"26","verse":"2","text":"“Mndewa Agilipa! Niye nokona nimweda, lelo kuigombela kuulongozi wako mbuli zose ziwonitagusila Wayahudi."},{"book":"Sang'hano","chapter":"26","verse":"3","text":"Kwavija gweye kuvijuwa goya vihendo va Wayahudi na kuihasanya kwao. Nokupula ufunge umoyo unhegeleze.”"},{"book":"Sang'hano","chapter":"26","verse":"4","text":"“Wayahudi wose wajuwa ving'halile toka haudodo wangu. Wajuwa ving'halile mwiisi yangu na ako Yelusalemu."},{"book":"Sang'hano","chapter":"26","verse":"5","text":"Toka mwaka wanijuwa goya, na hewo wahalonda odaha kukulongela kamba ng'hala mkibumbila cha Mafalisayo iwomgwaa ukulu Imulungu kubanza wose."},{"book":"Sang'hano","chapter":"26","verse":"6","text":"Lelo nokwima hano nitagusigwe mbuli ya kutamanila lagano diwagweleligwe wahenga zetu na Imulungu."},{"book":"Sang'hano","chapter":"26","verse":"7","text":"Dino ijo lagano ditamaniligwa koneka na makabila longo na mabili, kamba viwomsang'hanila goya Imulungu imisi na ikilo. Mbuli ya gago, go mkulu notagusigwa na Wayahudi!"},{"book":"Sang'hano","chapter":"26","verse":"8","text":"Mweye mose muli hano, habali mokona vidala kutogola kamba Imulungu kowazilibula wanhu wafile?”"},{"book":"Sang'hano","chapter":"26","verse":"9","text":"“Niye mwenyego nhenda kila mbuli kuwagoma wanhu waditogole twaga da Yesu wa Nazaleti."},{"book":"Sang'hano","chapter":"26","verse":"10","text":"Lekaavo nhendile vivo ako Yelusalemu. Nigweleligwa udahi na wakulu wa walava nhosa na niwagodeka mkifungo wanhu wengi wamtogole Imulungu, na viwatagusigwe kufa na niye nyona vinoga."},{"book":"Sang'hano","chapter":"26","verse":"11","text":"Miyanza mingi nyhola mzing'anda za kumpula Imulungu na niwananahiza wabele kutamanila kwao. Ng'hala niwehile ng'hani mbaka nyhola mmabuga ga kutali kuwadununza.”"},{"book":"Sang'hano","chapter":"26","verse":"12","text":"“Kwa mbuli ayo ving'halile nochola Damesiki kwa udahi wa iwakulu wa walava nhosa."},{"book":"Sang'hano","chapter":"26","verse":"13","text":"Go mkulu, kipindi ving'halile mnzila, zuwa vidikalile kudindosi, nyona mulenge mkulu kubanza zuwa, omwemwesa kulawa kuulanga, unizunguluka niye na waja wayangu."},{"book":"Sang'hano","chapter":"26","verse":"14","text":"Siye wose tulagala hasi na mhulika sauti yonongela kwa Kiebulania, ‘Sauli, Sauli! Habali konidununza? Koilumiza mwenyego kamba ng'ombe yotowa mbalati ya mndewa wake.’"},{"book":"Sang'hano","chapter":"26","verse":"15","text":"Niye nimuuza, ‘Mndewa, gweye kwa nani?’ Heyo Mndewa kanidika, ‘Niye na Yesu, yuunidununza."},{"book":"Sang'hano","chapter":"26","verse":"16","text":"Lakini winuke wime kwa magulu gako. Nikulawilila ili nikusagule uwe msang'hanaji wangu. Kowalagusila wanhu wayagwe lelo kunyona na gaja gonda nikulagusile."},{"book":"Sang'hano","chapter":"26","verse":"17","text":"Nokuhonya na wanhu wa Izilaeli na vivija nokuhonya na wanhu haweli Wayahudi ako konda nikugale."},{"book":"Sang'hano","chapter":"26","verse":"18","text":"Uwafumbule meso gao walawe mdiziza weze kudilenge na walawe mmakono ga Mwenembago wambwelele Imulungu, avo kubitila kutamanila kwao kumwangu nzambi zao zogeligwa kumgongo na opata uhazi wao mna iwanhu wasaguligwe na Imulungu.’ ”"},{"book":"Sang'hano","chapter":"26","verse":"19","text":"“Avo Mndewa Agilipa sikilemile bule kinhu acho cha kuulanga kiyandagusile Imulungu."},{"book":"Sang'hano","chapter":"26","verse":"20","text":"Niwapetela wanhu kusongela Damesiki na Yelusalemu na abaho isi yose ya Yudea na kwa wanhu haweli Wayahudi. Waleke nzambi zao na wambwelele Imulungu na watende gaja golagusa waleka nzambi zao."},{"book":"Sang'hano","chapter":"26","verse":"21","text":"Kwa mbuli ayo lekaavo Wayahudi wangoga ving'halile mng'anda ya kumpula Imulungu, na walonda kung'homa."},{"book":"Sang'hano","chapter":"26","verse":"22","text":"Lakini Imulungu kanhaza mbaka lelo, na avo nima hano kuwalongela wanhu wose, wakulu kwa wadodo. Mbuli inonga iyo iija iwalongile watula ndagu wa Imulungu na Musa yolawilila."},{"book":"Sang'hano","chapter":"26","verse":"23","text":"Mbuli ya Kilisito Mkombola kalondigwa yadununzike na yawe wa ichanduso kuzilibuka kwa wafile, ili yawapetele Wayahudi na wanhu haweli Wayahudi mulenge wa kukomboligwa.”"},{"book":"Sang'hano","chapter":"26","verse":"24","text":"Paulo viyakalile koigombela avo, Fesito kakemelela, “Gweye Paulo, kuna kibozi mbwelela! Kusoma kwako ng'hani kukwehula!”"},{"book":"Sang'hano","chapter":"26","verse":"25","text":"Paulo kamwidika, “Go mkulu, nabule kibozi mbwelela, vinonga niye ukweli wiiyeka."},{"book":"Sang'hano","chapter":"26","verse":"26","text":"Mndewa Agilipa! Kumwako nolonga bila kudumba kwavija mbuli zino zose kuzijuwa goya. Vinigesa mbuli zino kuzijuwa goya kwavija hazitendeke kinyelegezi."},{"book":"Sang'hano","chapter":"26","verse":"27","text":"Mndewa Agilipa, vino kowatogola watula ndagu wa Imulungu? Nojuwa kowatogola!”"},{"book":"Sang'hano","chapter":"26","verse":"28","text":"Agilipa kamulongela Paulo, “Viugesa kwa kipindi kino kidodo kodaha kunhenda niwe mkilisito?”"},{"book":"Sang'hano","chapter":"26","verse":"29","text":"Paulo kamwidika, “Kiwe kipindi kidodo hebu kitali nompula Imulungu gweye na mweye mose munhegeleza hano lelo muwe kamba vinili niye, lakini bila minyololo!”"},{"book":"Sang'hano","chapter":"26","verse":"30","text":"Baho Mndewa Agilipa, na mkulu wa isi, Benike na waja wose wakalile hamoja nao, wenuka."},{"book":"Sang'hano","chapter":"26","verse":"31","text":"Viwakalile osegela wailongela, “Munhu ino hatendile mbuli ya kumtenda yafe hebu yagodekigwe mkifungo.”"},{"book":"Sang'hano","chapter":"26","verse":"32","text":"Nayo Agilipa kamulongela Fesito, “Maza munhu ino halondile kuchola kumwande kwa Mndewa mkulu wa Lumi yahafunguligwe.”"}]}