{"data":[{"book":"Wagalatia","chapter":"1","verse":"1","text":"Miye Paulo hinda mwigala ulosi hisagulwe ni want'hu, hegu kwa udahi wa mnt'hu, mna hisagulwa ni Yesu Kilisito na Tate Mnungu amuuyule Yesu Kilisito."},{"book":"Wagalatia","chapter":"1","verse":"2","text":"Wandugu wose wehamwenga na miye chayalamsa mafyo ya wahuwila wa Kilisito wa uko Galatia."},{"book":"Wagalatia","chapter":"1","verse":"3","text":"Nawalombezelani uwedi no utondowazi kulawa kwa Mnungu Tati yetu, na kwa Zumbe ywetu Yesu Kilisito, vinde na nyuwe."},{"book":"Wagalatia","chapter":"1","verse":"4","text":"Kilisito kalava ugima wakwe kwajili yo wavu wetu, vileke akikombole mwe isi ino ya haluse yo wiihi, enga viya aungile Mnungu Tati yetu."},{"book":"Wagalatia","chapter":"1","verse":"5","text":"Ukulu unde kwa Mnungu ulo na ulo! Taile."},{"book":"Wagalatia","chapter":"1","verse":"6","text":"Nehelwa kugamba mwasunguza kumleka enga ivi yehe awetangeni mwo uwedi wa Kilisito, nakuzumila mbuli nt'huhu ikugambigwa Mbuli Yedi."},{"book":"Wagalatia","chapter":"1","verse":"7","text":"Ikindedi haihali Mbuli Yedi nt'huhu, mna weyuko wakuwazaganyani no kuunga kuihitula Mbuli Yedi ya Kilisito."},{"book":"Wagalatia","chapter":"1","verse":"8","text":"Mna uneva ni yumwenga ywetu, hegu mtumigwa ywa kwe mbingu, anawabilikizani ulosi wowose heukuligana na Mbuli Yedi idya kiwabilikizeni, aligitwe ni Mnungu!"},{"book":"Wagalatia","chapter":"1","verse":"9","text":"Enga ivo chalongile nk'hongo, haluse navuzagiza, uneva mnt'hu yeyose naawabilikizeni mbuli nt'huhu ikugambigwa ni Mbuli Yedi, heiligane na idya Mbuli Yedi mwihokele, aligitwe ni Mnungu!"},{"book":"Wagalatia","chapter":"1","verse":"10","text":"Ivi aya hulonga nazungula kuzumilwa ni want'hu hegu ni Mnungu? Ivi naunga niwelele want'hu? Hata haluse nandile nawelela want'hu, hegu hyandile mndima ywa Kilisito."},{"book":"Wagalatia","chapter":"1","verse":"11","text":"Wandugu zangu, mmanye kugamba Mbuli Yedi ya Yesu Kilisito kiwabilikizeni hiyo ya kimnt'hu."},{"book":"Wagalatia","chapter":"1","verse":"12","text":"Hiihokele kulawa kwa mnt'hu yeyose, naho hihinizwe ni mnt'hu, mna Yesu Kilisito mwenye niye anigubuile."},{"book":"Wagalatia","chapter":"1","verse":"13","text":"Mwiva ivo nekalaga mwo wikazi wo kuitoza sila ya Kiyahudi ya kumtimila Mnungu, ivo akombekesaga kuwasulumiza want'hu wamhuwile Mnungu no kuunga kuwabananga pele."},{"book":"Wagalatia","chapter":"1","verse":"14","text":"Heiye, miye nehiwahuma weyangu wengi we dilika dyangu mwo kuitoza sila ya kumtimila Mnungu ywe Kiyahudi. Niyo nakombekesa kutoza vihendo va wakale wetu."},{"book":"Wagalatia","chapter":"1","verse":"15","text":"Mna Mnungu kwo uwedi wakwe anisagulaga kukongela aho nandaga nikei kwelekwa, niyo anitanga nimdamanyile ndima,"},{"book":"Wagalatia","chapter":"1","verse":"16","text":"aho eze alamule kunigubuila mwanawe, vileke nibilikize Mbuli Yedi ya Yesu Kilisito kwa want'hu hi Wayahudi, name hyaungaga ulangilizi kulawa kwa mnt'hu yeyose,"},{"book":"Wagalatia","chapter":"1","verse":"17","text":"naho hikweile kuita Yelusalemu kwa wadya wanilongoelaga kunda wegala ulosi, mna nehinda kuita kwe isi ya Waalabu niyo nauya naho kwo mzi wa Damesiki."},{"book":"Wagalatia","chapter":"1","verse":"18","text":"Yombokaga myaka mitatu niho naita Yelusalemu vileke hamtegeleze Petulo, yudya akwitangwa Kefa, niyo nekala kwakwe mazuwa mlongo na mishano."},{"book":"Wagalatia","chapter":"1","verse":"19","text":"Mna himuwone mwigala ulosi mtuhu, mna himuona Yakobo nduguye dya Zumbe Yesu."},{"book":"Wagalatia","chapter":"1","verse":"20","text":"Aya huwawandikilani ni ya kindedi, Mnungu kamanya kugamba hikulonga udant'hi."},{"book":"Wagalatia","chapter":"1","verse":"21","text":"Naho naitaga si za Silia na Kilikia."},{"book":"Wagalatia","chapter":"1","verse":"22","text":"Mna lupisi ludya hyamanyikaga kwa want'hu wamhuwile Kilisito weli uko Uyahudi,"},{"book":"Wagalatia","chapter":"1","verse":"23","text":"icho wamanyize du ni kiya wevile vikalongwa kugamba, “Mnt'hu yudya akisulumizaga, haluse abilikiza umhuwi uudya andaga akageza kuubananga aho nk'hongo!”"},{"book":"Wagalatia","chapter":"1","verse":"24","text":"Niyo wamtogola Mnungu kwajili ya miye."}]}