{"data":[{"book":"Imitendele","chapter":"9","verse":"1","text":"Mna Sauli agendeelaga kutisa na kufanyanya kuwakoma wanamp'hina wa Zumbe. Aitaga kwa Mlava nt'hambiko Mkulu"},{"book":"Imitendele","chapter":"9","verse":"2","text":"niyo alombeza baluwa zikumwink'ha udahi wa kuita kwe zinyumba zo kuvika uko Damesiki, vileke anawabwiila want'hu we sila iyo ya Zumbe wagosi na wavele, awagwile no kuwegala Yelusalemu."},{"book":"Imitendele","chapter":"9","verse":"3","text":"Sauli eze abule hagihi no mzi wa Damesiki, aaho ung'azi kulawa kulanga wa mmwekelaga nt'hendelo zose."},{"book":"Imitendele","chapter":"9","verse":"4","text":"Agwaga hasi niyo eva izwi dikumwitanga, “Sauli! Sauli! Nii wanigela makunt'ho?”"},{"book":"Imitendele","chapter":"9","verse":"5","text":"Sauli niyo auza, “Weye niwe ani, Zumbe?”"},{"book":"Imitendele","chapter":"9","verse":"6","text":"“Mna kimala wingile mwo mzi, ukwo noukagambilwe yo kudamanya.”"},{"book":"Imitendele","chapter":"9","verse":"7","text":"Wadya want'hu wandaga hamwenga na Sauli, wakimalaga heweeina dya kulonga, wadiivaga idizwi mna hawaonaga mnt'hu yeyose."},{"book":"Imitendele","chapter":"9","verse":"8","text":"Sauli akimaalaga na kufinyula meso yakwe, mna haonaga chochose. Ivo niyo wamtoza mkono no kumlongoza kwo mzi wa Damesiki."},{"book":"Imitendele","chapter":"9","verse":"9","text":"Kwa mazuwa matatu hadahaga kukaula, aho hose andaga hakudya naho hakunywa chochose."},{"book":"Imitendele","chapter":"9","verse":"10","text":"Kwandaga na mwanamp'hina yumwenga mwo mzi wa Damesiki etangagwa Anania. Enk'hagwa uwona ni Mnungu akamgamba, “Anania!”"},{"book":"Imitendele","chapter":"9","verse":"11","text":"Zumbe niyo amgamba, “Keike lumwe uite kwe sila ichumile, kwe nyumba ya Yuda, ukauze mnt'hu alaile Taso zina dyakwe Sauli. Alombeza Mnungu"},{"book":"Imitendele","chapter":"9","verse":"12","text":"naho mwo uwona wakwe, kaona mnt'hu akwitangwa Anania akengila no kumgeleka mikono vileke adahe kuwona kaidi.”"},{"book":"Imitendele","chapter":"9","verse":"13","text":"Anania niyo amhitula, “Zumbe, want'hu wengi wanigambila zimbuli zo mnt'hu uyo, no makunt'ho yose awatendele want'hu wako uko Yelusalemu."},{"book":"Imitendele","chapter":"9","verse":"14","text":"Naho ivo keza Damesiki akanda na udahi kwa kutumigwa ni wakulu wa walava nt'hambiko, awagwile wose wakukuvika weye.”"},{"book":"Imitendele","chapter":"9","verse":"15","text":"Zumbe niyo amhitula Anania, “Ita, kwaviya himsagula kunda mndima ywangu, kuditenda zina dyangu dimanyike kwa wadya hi Wayahudi, na kwa mazumbe, na kwa want'hu wa Izilaeli."},{"book":"Imitendele","chapter":"9","verse":"16","text":"Naho miye mwenye nenimlagise yose akuunga asulumizwe kwe dizina dyangu.”"},{"book":"Imitendele","chapter":"9","verse":"17","text":"Ivo Anania aitaga no kwingila mwe nyumba idya andaga umwo Sauli, nokumgeleka mikono. Anania niyo amgamba Sauli, “Ndugu yangu Sauli, Zumbe Yesu yudya akulaile mwe sila umwo wandile ukeza aha, kanituma vileke wink'we kuwona vituhu, naho uhokele Muye ywa Mnungu.”"},{"book":"Imitendele","chapter":"9","verse":"18","text":"Aho vint'hu vikwinga makobembe ya samaki yatomokaga kulawa mwa meso ya Sauli, niyo adaha kukaula naho. Akimaalaga niyo abatizwa,"},{"book":"Imitendele","chapter":"9","verse":"19","text":"eze adye nk'hande niyo nguvu zamuuiya naho."},{"book":"Imitendele","chapter":"9","verse":"20","text":"Aitaga luholuho kwe nyumba yo kuvikila no kukonga kubilikiza kugamba Yesu mi mwana Mnungu."},{"book":"Imitendele","chapter":"9","verse":"21","text":"Wose wamwivaga Sauli wehelagwa na kuuza, “Uyu hiye yudya andaga akawakoma wose nawakamvika Yesu kudya Yelusalemu? Naho hezile aha mwe mbuli yo kuwagwila want'hu no kuwegala kwa wakulu wa walava nt'hambiko?”"},{"book":"Imitendele","chapter":"9","verse":"22","text":"Mna mabilikizo ya Sauli yagendeelaga kunda na udahi mkulu, no ulavanyi wakwe kugamba Yesu niye Kilisito Mkombozi asagulwe ni Mnungu, nouwatenda Wayahudi wandaga wakekala Damesiki wase kudaha kuuza dyodyose."},{"book":"Imitendele","chapter":"9","verse":"23","text":"Mazuwa mengi yeze yande yagendeela, Wayahudi wekalaga hamwenga wakaika mzungu wo kumkoma Sauli,"},{"book":"Imitendele","chapter":"9","verse":"24","text":"mna Sauli nakagambilwa mizungu yawe. Kilo na msi nawakamogola mwe mizi vileke wamkome."},{"book":"Imitendele","chapter":"9","verse":"25","text":"Mna kilo kimwenga, wanamp'hina awo wandaga na Sauli wamguhaga niyo wamlava kwa kumseleza mwe dilanga dyo lukazi lwa zungulukaga mzi akanda mwe digahu dinyinyigwe luzigi."},{"book":"Imitendele","chapter":"9","verse":"26","text":"Sauli aitaga Yelusalemu niyo ageza kukelunga na wanamp'hina mna hawamzumilaga kugamba andaga mwanamp'hina kindedi, naho wose wandaga wakamogoha."},{"book":"Imitendele","chapter":"9","verse":"27","text":"Banaba ezaga kumguhuha na kumwambiza kumwigala kwa wanamp'hina. Awatambalisaga vedi ivo Sauli amuone Zumbe na ivo walonganye. Awagambilaga iviya iviya ivo Sauli naakabilikiza kwa kweduvya mwe dizina dya Yesu uko Damesiki."},{"book":"Imitendele","chapter":"9","verse":"28","text":"Sauli ekalaga nawo naho waitanyaga Yelusalemu wakabilikiza kwa weduvi mwe dizina dya Zumbe."},{"book":"Imitendele","chapter":"9","verse":"29","text":"Naho atalaulaga na Wayahudi wakulonga Kigiliki mna hawamzumile, naho wagezaga kumkoma."},{"book":"Imitendele","chapter":"9","verse":"30","text":"Wandugu wahuwila weze wabunk'hule ivo, wamwigalaga Sauli kwo mzi wa Kaisalia, no kumtuma aite Taso."},{"book":"Imitendele","chapter":"9","verse":"31","text":"Naivo aho niyo idifyo dya want'hu wamhuwile Kilisito dyekala mp'heho tondolo, mose mwe Yuda na Galilaya na Samalia. Kwa wambizi wa Muye ywa Mnungu, want'hu wa Mnungu nawenk'higwa udahi naho na wagenyela wakalongozwa ni Zumbe."},{"book":"Imitendele","chapter":"9","verse":"32","text":"Petulo andaga akagenda kila hant'hu. Zuwa dimwenga agendaga kuwatalamkila want'hu wa Mnungu wandaga wakekala Luda."},{"book":"Imitendele","chapter":"9","verse":"33","text":"Kudya abwiilaga mnt'hu yumwenga etangagwa Ainea, andaga kaholomp'hala, naho hadahaga kwinuka mwo lusazi kwa miyaka mnane."},{"book":"Imitendele","chapter":"9","verse":"34","text":"Petulo niyo amgamba, “Ainea, Yesu Kilisito akuhonya. Kimala udamanye lusazi lwako.” Aaho niyo Ainea akimaala."},{"book":"Imitendele","chapter":"9","verse":"35","text":"Want'hu wose nawakekala Luda na Shaloni nawamuona Ainea, niyo wose wamhitukila Zumbe."},{"book":"Imitendele","chapter":"9","verse":"36","text":"Kwandaga na mvele yumwenga uko Yopa etangagwa Tabisa, andaga mhuwila. Zina dyakwe kwe Kigiliki etangwa Dokasi, nuko kugamba kapala yehe ni mdamanya yedi mazuwa yose, na kuwambiza wakiwa."},{"book":"Imitendele","chapter":"9","verse":"37","text":"Ahumaga niyo abanika, umwili wakwe wahakagwa mazi no kulambalikwa mwe chumba cha halanga."},{"book":"Imitendele","chapter":"9","verse":"38","text":"Yopa hakwandaga hale vitendese kulawa Luda, naho wanamp'hina wezeweve kugamba Petulo eyuko Lida, wawatumaga want'hu waidi wenk'higwe baluwa ikugamba, “Usunguze kwiza kwetu.”"},{"book":"Imitendele","chapter":"9","verse":"39","text":"Ivo Petulo akeikaga lumwe niyo waitanya. Eze abule wamwigalaga kwe chumba cha halanga, uko wose wabanikilwe niwagosi zawe wamzungulukaga Petulo wakaila, no kumlagisa zisuke zia Dokasi adamanyaga umwo andaga mgima."},{"book":"Imitendele","chapter":"9","verse":"40","text":"Petulo awalavaga kuse ye chumba want'hu wose, niyo afika madi no kumlombeza Mnungu, Niyo amhitukila yudya abanike no kumgamba, “Tabisa, inukila!” Niyo agubula meso yakwe, eze amuone Petulo niyo atakwikala."},{"book":"Imitendele","chapter":"9","verse":"41","text":"Petulo amtozaga mkono no kumwambiza kukimala, niyo awetanga wadya wahuwila wa Yesu wose hamwenga na wadya wafilwe ni wagosi zawe, niyo awenk'ha uyo Tabisa akanda mgima."},{"book":"Imitendele","chapter":"9","verse":"42","text":"Mbuli ino niyo ya gendezwa mwe Yopa yose, naho want'hu wengi niyo wamhuwila Zumbe."},{"book":"Imitendele","chapter":"9","verse":"43","text":"Petulo ekalaga mazuwa mengi aho Yopa hamwenga na Simoni mdamanya nk'hingo."}]}