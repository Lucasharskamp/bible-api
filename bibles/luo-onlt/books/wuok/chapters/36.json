{"data":[{"book":"Wuok","chapter":"36","verse":"1","text":"Kuom mano Bezalel, Oholiab kod jotich duto molony mane Jehova Nyasaye omiyo rieko gi nyalo mar ngʼeyo kaka itiyo tich duto mar gero kama ler mar lemo nyaka ti mana kaka Jehova Nyasaye osechiko.”"},{"book":"Wuok","chapter":"36","verse":"2","text":"Eka Musa noluongo Bezalel gi Oholiab kod jotich duto molony mane Jehova Nyasaye omiyo rieko gi nyalo kendo mane oyie biro mondo oti."},{"book":"Wuok","chapter":"36","verse":"3","text":"Musa nomiyogi chiwo duto mane jo-Israel osekelo kuom gero kama ler mar lemo, kendo ji nomedo kelo chiwo mar hera okinyi kokinyi."},{"book":"Wuok","chapter":"36","verse":"4","text":"Omiyo jotich duto molony e tije mag lwedo mane timo tije ei kama ler mar lemo noweyo tijegi"},{"book":"Wuok","chapter":"36","verse":"5","text":"mi ginyiso Musa niya, “Ji kelo gik mangʼeny moloyo kar midwaro moloyo kuom tich mane Jehova Nyasaye ochiko ni mondo otim.”"},{"book":"Wuok","chapter":"36","verse":"6","text":"Eka Musa nogolo chik mine gilando wachni e kambi duto kagiwacho niya, “Onge dichwo kata dhako manochak okel chiwo moro amora ne tich gero kama ler mar lemo.” Kuom mano notam ji mondo kik gimed kelo gige tich,"},{"book":"Wuok","chapter":"36","verse":"7","text":"nikech gik mane osekel ne ngʼeny moloyo tieko tich duto mar gero kama ler mar lemo."},{"book":"Wuok","chapter":"36","verse":"8","text":"Jotich molony duto mane nigi jotich mamoko nogero Hemb Romo gi pasia apar mar law mayom momin man-gi rangi marambulu gi maralik kod marakwaro ka ogorie kido mar malaika mar kerubi gi jagoro molony."},{"book":"Wuok","chapter":"36","verse":"9","text":"Pasiago duto ne romre ka borne romo fut piero angʼwen gariyo to lachne romo fut auchiel."},{"book":"Wuok","chapter":"36","verse":"10","text":"Negiriwo pasia abich kanyakla kendo abich modongʼ bende negiriwo."},{"book":"Wuok","chapter":"36","verse":"11","text":"Eka negiloso tonde milierogo pasia e riak pasia man-gi range marambulu kendo negitimo kamano e riak pasia matungʼ komachielo."},{"book":"Wuok","chapter":"36","verse":"12","text":"Bende negiloso tonde piero abich e riak pasia achiel kendo tonde piero abich mamoko e riak pasia komachielo ka tonde moliergo pasiago omanyore."},{"book":"Wuok","chapter":"36","verse":"13","text":"Eka negiloso ramaki piero abich mag dhahabu kendo negitiyo kodgi kuom riwo pasia ariyogo kanyakla mondo omi Hemb Romo obed gimoro achiel."},{"book":"Wuok","chapter":"36","verse":"14","text":"Negiloso pasia apar gachiel mag yie diek ne hema mondo oumgo Hemb Romo."},{"book":"Wuok","chapter":"36","verse":"15","text":"Pasia apar gachielgo duto ne romre ka bor moro ka moro romo fut piero angʼwen gabich to lachgi romo fut auchiel."},{"book":"Wuok","chapter":"36","verse":"16","text":"Negiriwo pasia abich obedo gimoro achiel kendo auchiel modongʼ bende negiriwo kamano."},{"book":"Wuok","chapter":"36","verse":"17","text":"Eka negiloso tonde milierogo pasia piero abich e giko riak pasia konchiel kendo tonde piero abich e giko riak pasia komachielo."},{"book":"Wuok","chapter":"36","verse":"18","text":"Negiloso ramaki mag mula piero abich mondo gitwego hemano kanyakla mondo obed gimoro achiel."},{"book":"Wuok","chapter":"36","verse":"19","text":"Eka negilosone hemano raum mar pien rombe molok gi range makwar kendo negiume gi piende monyongʼ mayom mag le mag nam."},{"book":"Wuok","chapter":"36","verse":"20","text":"Negiloso sirni mochungʼ mag yiend siala ne Hemb Romo."},{"book":"Wuok","chapter":"36","verse":"21","text":"Bor siro ka siro ne en fut apar gabich, to lachne ne en fut ariyo gi nus;"},{"book":"Wuok","chapter":"36","verse":"22","text":"ka siro ka siro ochungʼ momanyore gi nyawadgi. Negiloso sirni duto mag Hemb Romo machalre kamano."},{"book":"Wuok","chapter":"36","verse":"23","text":"Negiloso sirni piero ariyo migerogo bath Hemb Romo mochomo yo milambo,"},{"book":"Wuok","chapter":"36","verse":"24","text":"kendo negiloso rachungi mar taya piero angʼwen mag fedha miketo e bwogi, ka rachungi ariyo iketo e bwo sirni ariyo momanyore."},{"book":"Wuok","chapter":"36","verse":"25","text":"Kuom bathe komachielo man koma ochomo yo nyandwat, negiloso sirni piero ariyo,"},{"book":"Wuok","chapter":"36","verse":"26","text":"kod rachungi piero angʼwen mag fedha, ka siro ka siro otingʼo rachungi ariyo ariyo."},{"book":"Wuok","chapter":"36","verse":"27","text":"Negiloso sirni auchiel ne bathe mochwalore mochomo yo podho chiengʼ mar Hemb Romo,"},{"book":"Wuok","chapter":"36","verse":"28","text":"kendo sirni mamoko nokete e konde man yo tok Hemb Romo."},{"book":"Wuok","chapter":"36","verse":"29","text":"E konde ariyogi noriw chakre e tiende nyaka e wiye malo kendo sirnigo noriw machalre."},{"book":"Wuok","chapter":"36","verse":"30","text":"Omiyo ne nitie sirni aboro gi rachungi mag fedha apar gauchiel mag fedha, ka siro ka siro otingʼo rachungi ariyo ariyo."},{"book":"Wuok","chapter":"36","verse":"31","text":"Bende negiloso bepe miriwo mag yiend siala ka abich oket ne sirni mantie bathe konchiel mar Hemb Romo,"},{"book":"Wuok","chapter":"36","verse":"32","text":"to abich modongʼ oketi e bathe komachielo, to abich modongʼ nomako sirni mane omakgo katoke mochomo yo podho chiengʼ mar Hemb Romo."},{"book":"Wuok","chapter":"36","verse":"33","text":"Negiloso raidhi madiere mane ochakore tungʼ nyaka tungʼ e dier sirnigo."},{"book":"Wuok","chapter":"36","verse":"34","text":"Ne gibawo sirnigo gi dhahabu kendo negiloso ratege mag dhahabu mondo omak raidhi miriwogo. Bende ne gibawo raidhigo gi dhahabu."},{"book":"Wuok","chapter":"36","verse":"35","text":"Negiloso pasiago gi law mayom momin mar range marambulu, maralik kod marakwaro moketie kido mar malaika mar kerubi kogorie gi jagoro molony."},{"book":"Wuok","chapter":"36","verse":"36","text":"Negiloso ludhe angʼwen mag yiend siala mobaw gi dhahabu. Ne gilosonegi rangʼaw mag dhahabu kendo ne girwakonegi rachungigi angʼwen mag fedha."},{"book":"Wuok","chapter":"36","verse":"37","text":"Negilosone dhoranga Hemb Romo law mayom momin mar range marambulu, maralik kod marakwaro, ma en tich jachwecho molony;"},{"book":"Wuok","chapter":"36","verse":"38","text":"kendo ne gilosonegi ludhe abich man-gi ramaki. Ne giumo wi ludhego kod ratege molworogi gi dhahabu, to rachungi abich mirwako ewi sirnigo nolos gi mula."}]}