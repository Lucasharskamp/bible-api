{"data":[{"book":"Samuweli I","chapter":"3","verse":"1","text":"Na fonike Samuweli nu na Alatala xa wali rabafe Eli fɛ ma. Na tɛmui Alatala mu nu wɔyɛnma mixie bɛ a gbe ra, a xa laamatunyie fan mu nu wuya."},{"book":"Samuweli I","chapter":"3","verse":"2","text":"Kɔɛ nde ra Eli sɛrɛxɛdubɛ nu saxi a xa konkoe kui. A yae mu nu se toma a fanyi ra, a gbe mu nu luxi a xa findi dɔnxui ra."},{"book":"Samuweli I","chapter":"3","verse":"3","text":"Ala xa lanpui mu nu xubenxi sinden. Samuweli tan nu a saxi Alatala xa banxi kui, saatɛ kankira nu na dɛnnaxɛ."},{"book":"Samuweli I","chapter":"3","verse":"4","text":"Alatala naxa Samuweli xili. Samuweli naxa a ratin, «N tan nan ya.»"},{"book":"Samuweli I","chapter":"3","verse":"5","text":"Na kui a naxa siga a gi ra Eli yire, a a fala a bɛ, «N bara fa i xa xili ma.» Eli naxa a yaabi, «Ade, n mu i xili de. Siga, i i sa.» Samuweli naxa gbilen, a sa a sa."},{"book":"Samuweli I","chapter":"3","verse":"6","text":"Alatala man naxa Samuweli xili. Samuweli naxa keli, a siga Eli yire, a a fala a bɛ, «I to n xili, n bara fa» Eli naxa a yaabi, «Ade, n mu i xili. Siga, i sa i sa.»"},{"book":"Samuweli I","chapter":"3","verse":"7","text":"Samuweli mu nu Alatala kolonxi sinden, barima han na tɛmui Alatala mu nu wɔyɛn a bɛ."},{"book":"Samuweli I","chapter":"3","verse":"8","text":"Alatala man naxa Samuweli xili a saxan nde. Samuweli naxa keli, a siga Eli yire, a a fala a bɛ, «I to n xili, n bara fa.» Na kui Eli naxa a fahaamu a Alatala nan na fonike xilife."},{"book":"Samuweli I","chapter":"3","verse":"9","text":"Eli naxa a fala Samuweli bɛ, «Gbilen i sa i sa. I na na xui mɛ sɔnɔn, i xa a ratin, ‹Alatala, wɔyɛn. I xa konyi di a tuli matima i ra.›» Samuweli naxa gbilen, a sa a sa a sade."},{"book":"Samuweli I","chapter":"3","verse":"10","text":"Alatala naxa fa a yire, a man naxa a xili, «Samuweli, Samuweli.» Samuweli naxa a ratin, «Alatala, wɔyɛn. I xa konyi di a tuli matixi i ra.»"},{"book":"Samuweli I","chapter":"3","verse":"11","text":"Alatala naxa a masen Samuweli bɛ, «N fama nɛ fe nde rabade Isirayila, naxan mixie dɛ ixarama."},{"book":"Samuweli I","chapter":"3","verse":"12","text":"Na lɔxɔɛ, n naxan birin falaxi Eli xa denbaya xa fe ra, n a birin nakamalima nɛ, kelife a fɔlɛ han a raɲɔnyi."},{"book":"Samuweli I","chapter":"3","verse":"13","text":"N bara a fala a bɛ, a n fama nɛ a xa denbaya ɲaxankatade abadan a xa yunubi xa fe ra. A nu a kolon a a xa die na n maberefe, kɔnɔ a tan mu tɔnyi dɔxɔ e ma."},{"book":"Samuweli I","chapter":"3","verse":"14","text":"Na nan a ra, n bara n kali Eli xa denbaya xa fe ra, xunsare yo mu na e bɛ. Sɛrɛxɛ nun hadiya mu nɔma e xa yunubie xafaride.»"},{"book":"Samuweli I","chapter":"3","verse":"15","text":"Samuweli naxa a sa han gɛɛsɛgɛ, a fa Alatala xa banxi naadɛe rabi. Samuweli nu gaaxuxi a xa laamatunyi yabade Eli bɛ,"},{"book":"Samuweli I","chapter":"3","verse":"16","text":"kɔnɔ Eli naxa a xili, a a fala a bɛ, «N ma di Samuweli.» Samuweli naxa a ratin, «N na be.»"},{"book":"Samuweli I","chapter":"3","verse":"17","text":"Eli naxa a maxɔrin, «Alatala munse masenxi i bɛ? I naxa sese nɔxun n ma. Xa i wɔyɛn keren nɔxun n ma, Ala xa na sare ragbilen i ma, a fa nde sa na fari.»"},{"book":"Samuweli I","chapter":"3","verse":"18","text":"Na kui, Samuweli naxa Ala xa masenyi birin nadangi Eli ma, a mu sese nɔxun a ma. Eli naxa a fala, «Alatala nan a ra. A xa a sago raba.»"},{"book":"Samuweli I","chapter":"3","verse":"19","text":"Samuweli nu na mɔfe, Alatala fan nu na a fɔxɔ ra. A mu Alatala xa masenyi yo rabɛɲinxi."},{"book":"Samuweli I","chapter":"3","verse":"20","text":"Kelife Dana han Beriseeba, Isirayila birin naxa a kolon a Samuweli findixi Alatala xa namiɲɔnmɛ nan na."},{"book":"Samuweli I","chapter":"3","verse":"21","text":"Alatala nu luma mini ra Samuweli ma Silo, a a xa masenyi ti a bɛ."}]}