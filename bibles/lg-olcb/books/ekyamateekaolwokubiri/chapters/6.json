{"data":[{"book":"Ekyamateeka Olwokubiri","chapter":"6","verse":"1","text":"“Kale nno, bino bye biragiro, n’amateeka, Mukama Katonda wammwe bye yandagira okubayigiriza, mubikwatenga era mubigonderenga, nga mumaze okusomoka omugga Yoludaani nga muyingidde mu nsi ejja okubeera obutaka bwammwe obw’enkalakkalira."},{"book":"Ekyamateeka Olwokubiri","chapter":"6","verse":"2","text":"Bw’otyo ggwe n’abaana bo, n’abaana b’abaana bo oluvannyuma lwabwe, olyoke otyenga Mukama Katonda wo ennaku zonna ez’obulamu bwo, ng’ogondera amateeka ge n’ebiragiro bye, bye nkuwa leero; olyoke owangaalenga."},{"book":"Ekyamateeka Olwokubiri","chapter":"6","verse":"3","text":"Noolwekyo, wulira, Ayi Isirayiri, ogonderenga ebiragiro ebyo n’obwegendereza, ebintu byonna bikugenderenga bulungi, mulyoke muzaale mwalenga nnyo, mu nsi ekulukuta n’amata n’omubisi gw’enjuki, nga Mukama Katonda wa bajjajjaabo bwe yakusuubiza."},{"book":"Ekyamateeka Olwokubiri","chapter":"6","verse":"4","text":"“Wulira, Ayi Isirayiri: Mukama Katonda waffe ali omu."},{"book":"Ekyamateeka Olwokubiri","chapter":"6","verse":"5","text":"Oyagalanga Mukama Katonda wo n’omutima gwo gwonna, n’omwoyo gwo gwonna, n’amaanyi go gonna."},{"book":"Ekyamateeka Olwokubiri","chapter":"6","verse":"6","text":"Amateeka gano ge nkuwa leero ogakwatanga ku mutima gwo."},{"book":"Ekyamateeka Olwokubiri","chapter":"6","verse":"7","text":"Ogayigirizanga abaana bo n’obwegendereza. Ogoogerengako bw’onoobanga otudde mu maka go, ne bw’onoobanga otambula mu kkubo, bw’onoobanga ogalamiddeko, ne bw’onoobanga ogolokose."},{"book":"Ekyamateeka Olwokubiri","chapter":"6","verse":"8","text":"Onoogasibanga ku mikono gyo, nga bwe bubonero obw’okukujjukizanga, era ogatekanga ne ku kyenyi kyo."},{"book":"Ekyamateeka Olwokubiri","chapter":"6","verse":"9","text":"Onoogawandiikanga ku myango gy’ennyumba yo, era ne ku nzigi zo."},{"book":"Ekyamateeka Olwokubiri","chapter":"6","verse":"10","text":"“Mukama Katonda wammwe bw’alimala okukutuusa mu nsi gye yalayirira bajjajjaabo: Ibulayimu, ne Isaaka, ne Yakobo okugibawa, nga mulimu ebibuga ebinene ebikulaakulana, by’otaazimba,"},{"book":"Ekyamateeka Olwokubiri","chapter":"6","verse":"11","text":"n’amayumba agajjudde buli kintu kyonna ekirungi, ky’otaateekamu, n’enzizi z’otaasima, n’ennimiro z’emizabbibu n’emizeeyituuni z’otaasimba; kale, bw’onoomalanga okulya n’okkuta,"},{"book":"Ekyamateeka Olwokubiri","chapter":"6","verse":"12","text":"weekuumenga olemenga okwerabira Mukama eyakuggya mu nsi ey’e Misiri eyali ey’obuddu."},{"book":"Ekyamateeka Olwokubiri","chapter":"6","verse":"13","text":"“Otyanga Mukama Katonda wo. Ye gw’obanga oweereza yekka, era mu linnya lye lyokka mw’obanga olayiriranga."},{"book":"Ekyamateeka Olwokubiri","chapter":"6","verse":"14","text":"Temuweerezanga bakatonda balala, bakatonda b’amawanga aganaabanga gabeetoolodde;"},{"book":"Ekyamateeka Olwokubiri","chapter":"6","verse":"15","text":"kubanga Mukama Katonda wo, ali wakati mu mmwe, Katonda wa buggya; obusungu bwe bugenda kukubuubuukirangako, akuzikirize, akumalewo ku nsi."},{"book":"Ekyamateeka Olwokubiri","chapter":"6","verse":"16","text":"Temugezesanga Mukama Katonda wammwe, nga bwe mwakola nga muli e Masa."},{"book":"Ekyamateeka Olwokubiri","chapter":"6","verse":"17","text":"Munyiikirenga okukuumanga n’okugonderanga amateeka n’ebiragiro Mukama Katonda wammwe by’akuwadde."},{"book":"Ekyamateeka Olwokubiri","chapter":"6","verse":"18","text":"Okolanga ebyo Mukama by’akkiriza ebituufu era ebirungi; olwo olyoke obe bulungi ng’oyingidde mu nsi eyo ennungi Mukama gye yalayirira bajjajjaabo okugibawa,"},{"book":"Ekyamateeka Olwokubiri","chapter":"6","verse":"19","text":"ng’agobyemu abalabe bo bonna, nga Mukama Katonda bwe yasuubiza."},{"book":"Ekyamateeka Olwokubiri","chapter":"6","verse":"20","text":"“Mu biseera ebirijja, omwana wo bw’akubuuzanga nti, Ebyo byonna ebinnyonnyola buli kalonda, n’amateeka, n’ebiragiro Mukama Katonda waffe bye yabalagira, bitegeeza ki?"},{"book":"Ekyamateeka Olwokubiri","chapter":"6","verse":"21","text":"Omuddangamu nti, ‘Twali baddu ba Falaawo mu nsi ey’e Misiri, naye Mukama Katonda n’atuggya mu Misiri n’omukono gwe ogw’amaanyi."},{"book":"Ekyamateeka Olwokubiri","chapter":"6","verse":"22","text":"Mukama Katonda n’alaga obubonero obw’ekitalo, n’akola ebyamagero ebinene era ebitatendeka ku Misiri ne ku Falaawo n’ab’omu maka ge bonna, nga naffe tulaba."},{"book":"Ekyamateeka Olwokubiri","chapter":"6","verse":"23","text":"N’atuggyayo n’atuyingiza muno alyoke atuwe ensi eno gye yalayirira bajjajjaffe okugibawa."},{"book":"Ekyamateeka Olwokubiri","chapter":"6","verse":"24","text":"Mukama n’atulagira okukwatanga amateeka gano gonna n’okugagonderanga, n’okutyanga Mukama Katonda waffe ennaku zonna, alyoke atukuumenga nga tuli mu mbeera ennungi, era nga tuli balamu, nga bwe tuli leero."},{"book":"Ekyamateeka Olwokubiri","chapter":"6","verse":"25","text":"Era singa tuneegenderezanga ne tukwata amateeka gano gonna ne tugagonderanga, mu maaso ga Mukama Katonda waffe, nga bwe yatulagira, tunaabanga tutuukirizza ebyo by’ayagala.’ ”"}]}