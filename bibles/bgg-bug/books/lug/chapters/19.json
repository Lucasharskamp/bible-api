{"data":[{"book":"Lug","chapter":"19","verse":"1","text":"Isu yi Jerikho è dong ne wuiiramuii shii."},{"book":"Lug","chapter":"19","verse":"2","text":"Thiisa hà Zakhaeus beng pha mijin thanpho pha boh bukho jia um."},{"book":"Lug","chapter":"19","verse":"3","text":"Ai è Isu hanyie lei ne riig pha bidiang, jimagunde ai ne bran dum buii ne Isu shii ariig mua, nyieliieshii bajo ibrog um."},{"book":"Lug","chapter":"19","verse":"4","text":"Ai yi ji pha lumuii è dong ne wuiiramuii rone, ji è ai ne Isu shii riig pha ibrog è ibi hà ran srane sykhamor hingmuii shii wiu."},{"book":"Lug","chapter":"19","verse":"5","text":"Isu è ji pha ithua shii wuii thog mage shii, ai laziung riig srane Zakhaeus shii yao, “Khthiie buzam hà lung bo, Zakhaeus, nyieliieshii, sudoh gu ne na hò shii rai pha ro.”"},{"book":"Lug","chapter":"19","verse":"6","text":"Zakhaeus è khthiie nyiak hà lung srane bajo lubo ne aishii wie ho."},{"book":"Lug","chapter":"19","verse":"7","text":"Zab pha branthek è ji riig srane jao ne mushiiy, “Hì pha bran ne biwen rek ne layogthek hò shii wuii dun ara!”"},{"book":"Lug","chapter":"19","verse":"8","text":"Zakhaeus è riu srane Ithong shii yao, “Yoi bo, Masdo! Gu shii nyie um pha ji ne khoyo yie srane gu dushothek shii phi muii pha ro, chiih-è gu hanyie shii magunde nyie khlam ne yie magunde gu iidoh wirang rek ne rang din pha ro.”"},{"book":"Lug","chapter":"19","verse":"9","text":"Isu è aishii yao, “Sudoh ichiih pha hò shii idang pha giawo thog ro, hì pha bran ai de, Abraham pha riing ro,"},{"book":"Lug","chapter":"19","verse":"10","text":"19:10: Mth 18:11Bran Dufuii ne shand dun pha ji shii sow pha nane ragia rek wuii phro.”"},{"book":"Lug","chapter":"19","verse":"11","text":"Branthek yi nyanuii bamuii shii, Isu è athodang pha ji pha najang è dinne ithek shii yao. Ai yi Jerusalem hà thog sharuii, ithek è now shii Hamangkhung-aphuii pha Sajathua ji ne thog sha ruii ro."},{"book":"Lug","chapter":"19","verse":"12","text":"Ji-è ai è yao, luang jia shii bran boh rek pha jia yi gai ruang pha soh hà saja rey ne iidoh hò hà dun din pha phak."},{"book":"Lug","chapter":"19","verse":"13","text":"Ai awuii ba pha ibi shii, awai khiao suathek shii ho srane san sikhi ji jia phi srane ithek shii yao, riig bo gu wuii dun pha ishak shii nathek hì pha rog shii Khinyama wiang mua pha ji wiang iang bo."},{"book":"Lug","chapter":"19","verse":"14","text":"Thiih shii awai thiig pha branthek è aishii amiie sha, ji è iidoh aishii yao pha ithek è muaphothek shii thoh ge, gathek ne hì pha bran shii gathek saja rek pha achid sha ro."},{"book":"Lug","chapter":"19","verse":"15","text":"“Ji pha bran ne saja rek marui srane iidoh dun thog din. Ai è khthiie awai khiao shii yung srane ai moe shii wuii mage bone yao, nyieliieshii ithek è khama wiang lei ne ji riig pha ho ro."},{"book":"Lug","chapter":"19","verse":"16","text":"Igobi shii jia è wuii thog srane yao, ‘Masdo, gu è na miphi pha san sikhi jia rog shii sua wiang doh ge ro.’"},{"book":"Lug","chapter":"19","verse":"17","text":"Ai è yao, wie rek ge ro ‘Na ne khiao wie ro! nane ìu blia shii rangde bajo isiie rek phi, ji è gu na shii rajan sua shii dumuii khoh yi pha ro.’"},{"book":"Lug","chapter":"19","verse":"18","text":"Din ne khiao jia è de wuii thog srane yao, ‘Masdo, gu è na miphi pha san sikhi jia rog shii guii wiang doh phi ro.’"},{"book":"Lug","chapter":"19","verse":"19","text":"Jishii de ai è yao, na shii de rajan guii shii dumuii rek yi phro."},{"book":"Lug","chapter":"19","verse":"20","text":"Gai khiao jia è de wuii thog srane yao, ‘Masdo, naro san sikhi ne ichiih um ro; gu è yung thilek è pham srane ug ne ruii phi phro."},{"book":"Lug","chapter":"19","verse":"21","text":"Gu ne na shii rum, nyieliieshii nane bajo nang bran ro. Na ne naro asi pha ji de na è yie muii, chiih-è na è ahai magunde na è riug ne yie muii.’"},{"book":"Lug","chapter":"19","verse":"22","text":"Ai è aishii yao, nane awie pha khiao ro! Gu ne nawai sem pha miyaogamthek ji è nawai shii the ruii phro! Gu ne nang ro è nane thieg, chiih-è gu ro asi magunde gu è yie muii, gu miihai asi magunde gu è riug maphi."},{"book":"Lug","chapter":"19","verse":"23","text":"Chiihphado na gu ro bang shii nyie rek ne beng hà achab aruii phi lei? Chiihphado gu iidoh dun thog shii gu ne ji pha rog shii phua mua ne iidoh nya yie din."},{"book":"Lug","chapter":"19","verse":"24","text":"Chiihphado shii ai è hanyie thiichiih riu ne um phothek shii yao, ‘San sikhi ai è yie srane hanyie shii sikhi sua um pha ji shii phi muii bo.’"},{"book":"Lug","chapter":"19","verse":"25","text":"Jishii ithek è aishii yao, ‘Masdo, aishii ne sikhi sua umjong ro!’"},{"book":"Lug","chapter":"19","verse":"26","text":"19:26: Mth 13:12; Mrg 4:25; Lug 8:18Ai è chang, gu nathek shii yao ‘Hanyie shii um magunde aishii ne dinne phi din ruii phro, jimagunde hanyie shii oi magunde aishii ìujia um pha ji de yie din muii phro."},{"book":"Lug","chapter":"19","verse":"27","text":"Thuh shii, hanyie guro mak phothek è gu shii ithek saja rey bo è achid pho shii de gu moe shii noh srane zab ua muii bo!’ ”"},{"book":"Lug","chapter":"19","verse":"28","text":"Isu è ji yao ched pha iidoh shii Isu yi ithek ibi Jerusalem hà wuiiramuii."},{"book":"Lug","chapter":"19","verse":"29","text":"Ai è sumaro pha phiing Bethphach nane Bethany hà wuii thog mage shii, ai è samoy nyi shii yung srane ibi thoh ge:"},{"book":"Lug","chapter":"19","verse":"30","text":"Ibi pha thiig hà wuii mage bo chiih-è iliing hà wuii thog shii, thiisa hà hanyie de a-in ba pha bambao jia phang ne um pha doh ruii phro. Ji pha bambao shii sey ne isa yie ruii bo."},{"book":"Lug","chapter":"19","verse":"31","text":"Nathek shii hanyie magunde ji pha bambao shii nyie rek pha sey phlei ne sai ruii arone nathek è aishii yao bo, hì ne Masdo19:31: Masdo shii; dinne ji ne muspho. è chid muii ro."},{"book":"Lug","chapter":"19","verse":"32","text":"Ithek thiisa hà wuii dun shii Isu è nyie khi-èrek yao lei ne ji duiine mua."},{"book":"Lug","chapter":"19","verse":"33","text":"Ithek yi bambao phang ne um pha ji sey ramuii shii, ji pha muspho è ithek shii sai nathek ji nyie rek pha sey phlei?"},{"book":"Lug","chapter":"19","verse":"34","text":"Ithek è chang, “Ithong è chid muii ro,”"},{"book":"Lug","chapter":"19","verse":"35","text":"Chiih-è ithek è bambao shii Isu hà noh ne dun thog. Chiihphado shii ithek ro yung bambao lakhung shii gow srane Isu shii in pha nong ba yi."},{"book":"Lug","chapter":"19","verse":"36","text":"Ai è lakhung shii in mage shii, ithek è ibi lumuii hà yung wiao phi iang."},{"book":"Lug","chapter":"19","verse":"37","text":"Ai Jerusalem hà sumaro um pha phiing buzam hà wuii pha lumuii shii thog mage shii, ai samoythek è zab blia bohthek doh pha ji è Hamangkhung-aphuii laso phi ne chiih-è aishii goh boh è ziak srane chiong phi:"},{"book":"Lug","chapter":"19","verse":"38","text":"19:38: Chng 118:26“Hamangkhung-aphuii hanyie yi Ithong beng è wuii pho shii ne khirzey phi bo! Hamangkhung hà liijiing nane Hamangkhung-aphuii ro biisiie rey bo!”"},{"book":"Lug","chapter":"19","verse":"39","text":"Chiihphado shii ibrog è giak Pharisithek è Isu shii yao. “Masdo,” ithek è yao, “Naro samoy shii aro rabo è yung mage bo!”"},{"book":"Lug","chapter":"19","verse":"40","text":"Isu è chang, “Gu nathek shii yao phro ithek è aro pha rai arone, lubaothek awailum ne jao ne ziak ruii phro.”"},{"book":"Lug","chapter":"19","verse":"41","text":"Ai ji pha rajan moe hà wuii thog mage shii, chiih-è ai ji pha rajan shii riig srane choh,"},{"book":"Lug","chapter":"19","verse":"42","text":"ne yao, nathek sudoh shii liijiing ne khama mugak ji thieg arone! Jishii thuh shii nathek ne ariig mua sha phro!"},{"book":"Lug","chapter":"19","verse":"43","text":"Nathek gidiegpho è nathek shii zab pha ithua gung srane nathek lumuii shii de zab bin maphi pha ishak de thog ruii phro."},{"book":"Lug","chapter":"19","verse":"44","text":"Ithek è nathek shii zab mua muii phro chiih-è branthek è nathek ro chan muthua shii de chuakbraig srane ji pha ithua shii lubao jia de aruii phro, nyieliieshii Hamangkhung-aphuii è ithek shii ragia rek wuii shii ithek è ishak athieg!"},{"book":"Lug","chapter":"19","verse":"45","text":"Chiihphado è Isu Misiahò iliing hà wuii srane chong rek pho shii fuang hà gieng mage,"},{"book":"Lug","chapter":"19","verse":"46","text":"19:46: Aij 56:7; Jeri 7:11Ithek shii yao, “Hamangkhung-aphuii miyao ji ne ichiih jigigam shii zey ne um ro, Guro Misiahò ji ne sia pha hò ro è yao phro. Jishii ithek è mugothek ug ne rai pha hò rab muii!”"},{"book":"Lug","chapter":"19","verse":"47","text":"19:47: Lug 21:37Nai tham ne Misiahò shii yua, phabi wegthek, Iphey yao pha masdothek, chiih-è dumuii branthek è aishii ua pha now,"},{"book":"Lug","chapter":"19","verse":"48","text":"Jishii ithek è aishii ji è rek pha nyie lumuii adoh phi, nyieliieshii zab bran è miyaogam jia de amuii yi pha airo miyao ji isiie è yoi."}]}