{"data":[{"book":"Matayo","chapter":"20","verse":"1","text":"“Kwaviya Useuta wa kwe mbingu ukeiga enga ivi. Mnt'hu mta nk'honde yakwe, akelailaga kilo kilo akawapangile want'hu ndima mwe nk'honde yakwe ye mizabibu."},{"book":"Matayo","chapter":"20","verse":"2","text":"Naho weze wazumilane kuwaliha maliho ya zuwa dimwenga, niyo awasindikiza kwe nk'honde ye mizabibu."},{"book":"Matayo","chapter":"20","verse":"3","text":"Ize inde saa nt'hatu, niyo afosa naho kuse yo mgunda ambwilaga watuhu wakimale hedigwilo, heweina chokudamanya,"},{"book":"Matayo","chapter":"20","verse":"4","text":"niyo awagamba, ‘Nanywe iteni kwe nk'honde yangu ye mizabibu mkadamanye ndima neniwaliheni viya muwagilwe kulihwa.’"},{"book":"Matayo","chapter":"20","verse":"5","text":"Niyo waita. Eze afose naho, ize ibule sa ya mtandatu na sa kanda, adamanyaga enga viya va bosi."},{"book":"Matayo","chapter":"20","verse":"6","text":"Afosaga naho ize ibule sa ya mlongo na imwenga aonaga watuhu wakimale hagihi, niyo awauza, ‘Nyuwe nii mkimala aha msi mgima mswesa ndima?’"},{"book":"Matayo","chapter":"20","verse":"7","text":"Niyo wamhitula, ‘Kwaviya hahali akink'hile ndima,’ niyo awagamba, ‘Nivedi, nanywe iteni mkadamanye ndima kwe nk'honde yangu ye mizabibu.’"},{"book":"Matayo","chapter":"20","verse":"8","text":"“Kisingi kize kibule, zumbe wo mgunda niyo amgamba umnyamp'hala, ‘Wetange wandima wose uwalihe amaliho yawe, akakonga yudya azigiile, kubula kwa uyu wa bosi.’"},{"book":"Matayo","chapter":"20","verse":"9","text":"Wadya want'hu wakongile indima sa mlongo na imwenga, nawalihigwa shilingi kila yumwenga."},{"book":"Matayo","chapter":"20","verse":"10","text":"Ivo weze weze wadya wose wakongaga bosi, nawakamanya kugamba nawalihigwe na maholokela, mna woho nawo nawalihigwa maliho ya zuwa dimwenga kila yumwenga."},{"book":"Matayo","chapter":"20","verse":"11","text":"Nawasinya yadya maliho niyo wakonga kumkalaliza mta mgunda,"},{"book":"Matayo","chapter":"20","verse":"12","text":"wakamgamba, ‘Awa wazigiile wadamanya ndima sa dimwenga du,’ ‘suwe kiikigwa mwe dizuwa msi mgima, mna wawaliha vikuligana na suwe!’ ”"},{"book":"Matayo","chapter":"20","verse":"13","text":"Mta mgunda niyo amhitula yumwenga ywawe akamgamba, “ ‘Mbuyangu,’ ‘Hikuhujile. Hamwenga na ayo kiivana mlihwe maliho ya zuwa dimwenga kwa wose."},{"book":"Matayo","chapter":"20","verse":"14","text":"Elo guha matundu yako ukeitile. Naunga nimlihe yudya azigiile enga viya hulihile weye."},{"book":"Matayo","chapter":"20","verse":"15","text":"Hiwagilwe kuyadamanyila ndima matundu yangu enga ivo huunga? Hegu kwingila finju kwaviya miye ni ywedi?’ ”"},{"book":"Matayo","chapter":"20","verse":"16","text":"Yesu niyo akomeleza kugamba, “Akuziigila ivi haluse, naande ywa nk'hongo, ywa nk'hongo naye naazigile.”"},{"book":"Matayo","chapter":"20","verse":"17","text":"Umwo Yesu andaga akaita Yelusalemu, awaguhaga wanamp'hina wakwe kwe nyumba, niyo alonga nao haheina want'hu akawagamba."},{"book":"Matayo","chapter":"20","verse":"18","text":"“Kauleni,” “chaita Yelusalemu, na Mwana Mnt'hu naagelwe mwe mikono ya wakulu wa walava nt'hambiko na wahinizi wa Miko, naho nawamsengele kukomwa,"},{"book":"Matayo","chapter":"20","verse":"19","text":"naho na wamvuze kwa want'hu hi Wayahudi, nawamzesezigile na kumtoa mikotya niyo wamuwamba mwo msalaba, mna mwe dizuwa dya katatu kukongela dizuwa dye file yakwe, naande kauyuka.”"},{"book":"Matayo","chapter":"20","verse":"20","text":"Niyo mkaza Zebedayo hamwenga na wanawe waidi wambasa Yesu niyo wamfikila madi akalombeza kint'hu."},{"book":"Matayo","chapter":"20","verse":"21","text":"Yesu niyo amgamba, “Waungani?”"},{"book":"Matayo","chapter":"20","verse":"22","text":"Yesu niyo amgamba, “Hamkimanyize kia mkulombeza. Ivi mwadaha kukinyweela kiamp'ha changu cha masulumizo kia hunyweela miye?”"},{"book":"Matayo","chapter":"20","verse":"23","text":"Yesu niyo awagamba, “Yadahika mkadaha kukinyweela ikikombe changu, mna ukwikala kulume hegu kumoso, miye hina ulamuzi. Kulume na kumoso kuikilwa wadya waikilwe lumwe ni Tate.”"},{"book":"Matayo","chapter":"20","verse":"24","text":"Naho wadya mlongo weze weve zimbuli za wadya wandugu niyo waihiwa."},{"book":"Matayo","chapter":"20","verse":"25","text":"Mna Yesu niyo awetanga akawagamba, “Mmanya kugamba wakulu wa want'hu hi Wayahudi wawalongoza want'hu kikwank'walu, wakulu wawe nawo wawombosela udahi wawe mwawo."},{"book":"Matayo","chapter":"20","verse":"26","text":"Mna hevinde ivo kwenyu. Akuunga kunda mkulu umwenyu, vamuunga ande mtumwa ywenyu,"},{"book":"Matayo","chapter":"20","verse":"27","text":"naho mnt'hu akuunga ande ywa nk'hongo, akonge kunda mtumwa ywenyu,"},{"book":"Matayo","chapter":"20","verse":"28","text":"kwaviya Mwana Mnt'hu hezile adamanyilwe ndima ni want'hu mna keza kuwadamanyila ndima want'hu, no kuulava ugima wakwe vileke want'hu wengi wakombolwe.”"},{"book":"Matayo","chapter":"20","verse":"29","text":"Umwo Yesu na wanamp'hina wakwe wakalawa Yeliko, fyo kulu dya want'hu dyamtimilaga."},{"book":"Matayo","chapter":"20","verse":"30","text":"Want'hu waidi mant'hunt'hu wekalaga hank'handa he sila. Naho weze weve Yesu omboka, niyo wabongeela wakagamba, “Zumbe Mwana Daudi kionele mbazi.”"},{"book":"Matayo","chapter":"20","verse":"31","text":"Want'hu niyo wawativila no kuwagamba wanyamale, mna woho niyo wagendeela kukweza izwi, “Zumbe Mwana Daudi kionele mbazi.”"},{"book":"Matayo","chapter":"20","verse":"32","text":"Yesu niyo akimala no kuwetanga, niyo awauza, “Mwaunga niwadamanyileni mbwai?”"},{"book":"Matayo","chapter":"20","verse":"33","text":"Niyo wamhitula, “Zumbe chaunga kidahe kuwona.”"},{"book":"Matayo","chapter":"20","verse":"34","text":"Yesu niyo awaonela mbazi, niyo awadosa meso yawe, aaho niyo wadaha kuwona, no kumtimila."}]}