{"data":[{"book":"Fe Fɔlɔ Fɔlɛ","chapter":"18","verse":"1","text":"Alatala mini nɛ Iburahima ma Mamire, wuri bili belebele na dɛnnaxɛ. Na tɛmui, Iburahima nu dɔxɔxi a xa kiri banxi sode dɛ ra kuyefure tɛmui yanyi ra."},{"book":"Fe Fɔlɔ Fɔlɛ","chapter":"18","verse":"2","text":"A to xɛmɛ saxan to fa ra, a naxa keli mafuren, a sa e ralan. A naxa a igoro e bɛ bɔxi ma."},{"book":"Fe Fɔlɔ Fɔlɛ","chapter":"18","verse":"3","text":"A naxa a masen e bɛ, «N Marigi, n bara wo maxandi, wo xa wo malabu n tan wo xa konyi xɔnyi,"},{"book":"Fe Fɔlɔ Fɔlɛ","chapter":"18","verse":"4","text":"n xa fa ye ra wo bɛ alako wo xa wo sanyie maxa. Wo man xa foye tongo yi wuri bun ma."},{"book":"Fe Fɔlɔ Fɔlɛ","chapter":"18","verse":"5","text":"N xa fa taami ra wo xɔn ma alako wo nɔma sɛnbɛ sɔtɔde ki naxɛ. Na xanbi, wo fa siga wo xa ɲɛrɛ ra. Na kui wo a kolonma wo xa konyi nan n na.» Na xɔɲɛe naxa a ratin, «Won bara lan na ma. I naxan falaxi, a raba.»"},{"book":"Fe Fɔlɔ Fɔlɛ","chapter":"18","verse":"6","text":"Na nan lan, Iburahima naxa gbilen mafuren a xa kiri banxi kui. A naxa a masen a xa ginɛ Sara bɛ, «I xulun. I farin fanyi sigaati ya tongo solofere yailan taami ra.»"},{"book":"Fe Fɔlɔ Fɔlɛ","chapter":"18","verse":"7","text":"Na xanbi, a naxa a gi, a siga ninge gɔɔrɛ, a sa ninge sube bɔrɔxɔxi fate fanyi keren tongo. A naxa na ninge so a xa walikɛ yi ra, a xa a faxa, a xa a yailan donse ra."},{"book":"Fe Fɔlɔ Fɔlɛ","chapter":"18","verse":"8","text":"Na sube to bara gɛ ɲinde, Iburahima naxa a tongo, a a so xɔɲɛe yi ra, a nun xiɲɛ xinbeli nun xiɲɛ bɔnbɔxi. E na na donse donfe, Iburahima naxa ti e sɛɛti ma wuri bun ma."},{"book":"Fe Fɔlɔ Fɔlɛ","chapter":"18","verse":"9","text":"Na xɔɲɛe naxa Iburahima maxɔrin, «I xa ginɛ Sara na minden?» A naxa e yaabi, «A na kiri banxi bun ma.»"},{"book":"Fe Fɔlɔ Fɔlɛ","chapter":"18","verse":"10","text":"Na xɔɲɛ mixi keren naxa a masen Iburahima bɛ, «N man gbilenma tamuna yi ɲɔndɔn tɛmui. Na tɛmui i xa ginɛ fama di xɛmɛ baride i bɛ.» Sara nu tixi Iburahima xanbi ra kiri banxi sode dɛ ra, a tuli matixi e xa wɔyɛnyi ra."},{"book":"Fe Fɔlɔ Fɔlɛ","chapter":"18","verse":"11","text":"Iburahima nun Sara nu bara gɛ foride. Sara mu nu nɔma di baride sɔnɔn."},{"book":"Fe Fɔlɔ Fɔlɛ","chapter":"18","verse":"12","text":"Sara to na mɛ, a naxa yele a yɛtɛ ma, «N tan na ki naxɛ yi ki n bara gɛ tagande. N ma xɛmɛ fan bara findi xɛmɛ fori ra. Muxu tan di bari tɛmui bara dangi.»"},{"book":"Fe Fɔlɔ Fɔlɛ","chapter":"18","verse":"13","text":"Alatala naxa a masen Iburahima bɛ, «Sara yelexi munfe ra? A a falaxi munfe ra, a tan mu nɔma di baride sɔnɔn, barima a bara gɛ tagande?"},{"book":"Fe Fɔlɔ Fɔlɛ","chapter":"18","verse":"14","text":"Na fe na na Alatala mu nɔma naxan nabade? N na fa tamuna i xɔnyi be yi tɛmui, Sara fama nɛ di baride.»"},{"book":"Fe Fɔlɔ Fɔlɛ","chapter":"18","verse":"15","text":"Sara naxa gaaxu, a naxa wule fala, «N mu yelexi de.» Alatala naxa a masen a bɛ, «Iyo, i yelexi nɛ!»"},{"book":"Fe Fɔlɔ Fɔlɛ","chapter":"18","verse":"16","text":"Na xɔɲɛe naxa ti kira xɔn ma, e naxa e xunsa Sodoma taa ma. Iburahima naxa siga e matide."},{"book":"Fe Fɔlɔ Fɔlɛ","chapter":"18","verse":"17","text":"Alatala naxa a masen, «N nɔma a nɔxunde Iburahima ma, n wama naxan nabafe?"},{"book":"Fe Fɔlɔ Fɔlɛ","chapter":"18","verse":"18","text":"A fama nɛ findide si belebele sɛnbɛma ra. N fama nɛ barakɛ sade si birin ma a tan saabui ra."},{"book":"Fe Fɔlɔ Fɔlɛ","chapter":"18","verse":"19","text":"N na a sugandixi nɛ, alako a xa nɔ yaamari sade a xa die nun a bɔnsɔɛe ma, e xa nɔ e ɲɛngi sade n ma sɛriyɛ xɔn ma tinxinyi kui. Na tɛmui, n tan Alatala, n fama nɛ n ma laayidi rakamalide n naxan tongoxi Iburahima bɛ.»"},{"book":"Fe Fɔlɔ Fɔlɛ","chapter":"18","verse":"20","text":"Alatala naxa a masen Iburahima bɛ, «Fe naxan falaxi Sodomakae nun Gomorakae xun, fe magaaxuxi na a ra. E xa yunubi bara gbo han,"},{"book":"Fe Fɔlɔ Fɔlɛ","chapter":"18","verse":"21","text":"n fama gorode n xa sa a mato fe naxan birin falaxi e xun ma, xa a na na ki nɛ.»"},{"book":"Fe Fɔlɔ Fɔlɛ","chapter":"18","verse":"22","text":"Xɔɲɛ firin naxa keli e nu na dɛnnaxɛ, e naxa siga Sodoma. Kɔnɔ Alatala nun Iburahima naxa lu yire keren."},{"book":"Fe Fɔlɔ Fɔlɛ","chapter":"18","verse":"23","text":"Iburahima naxa a maso Alatala ra, a naxa a masen a bɛ, «Alatala, i fama nɛ mixi kobi nun mixi tinxinxi birin sɔntɔde?"},{"book":"Fe Fɔlɔ Fɔlɛ","chapter":"18","verse":"24","text":"Tɛmunde mixi tongo suuli na Sodomakae ya ma naxee findixi mixi matinxinxie ra. I fama nɛ na taa kanade? I mu nɔma diɲɛde Sodoma ɲama ma na mixi matinxinxi tongo suuli xa fe ra?"},{"book":"Fe Fɔlɔ Fɔlɛ","chapter":"18","verse":"25","text":"Ade, a mu lan i xa mixi kobi nun mixi tinxinxi faxa ki keren. A mu lan kiiti keren xa sa mixi kobi nun mixi tinxinxi ma. A mu lan i xa na raba. Naxan duniɲa birin makiitima, a rabama nɛ tinxinyi kira ra.»"},{"book":"Fe Fɔlɔ Fɔlɛ","chapter":"18","verse":"26","text":"Alatala naxa yaabi ti, «Xa n mixi matinxinxi tongo suuli li Sodoma taa kui, n fama nɛ diɲɛde Sodoma mixi birin ma na mixi tongo suuli xa fe ra.»"},{"book":"Fe Fɔlɔ Fɔlɛ","chapter":"18","verse":"27","text":"Iburahima man naxa wɔyɛnyi tongo, «N Marigi, n bara i maxandi i xa nɔ diɲɛde n bɛ, n xa nɔ yi masenyi tide i bɛ, ba n tan kelixi xube nun bɛndɛ nɛ."},{"book":"Fe Fɔlɔ Fɔlɛ","chapter":"18","verse":"28","text":"I sa a lima mixi tongo suuli xa mu mixi matinxinxi ra, tɛmunde fo mixi tongo naani a nun suuli. Na mixi suuli naxan luma na ki, i fama nɛ na taa kanade nee xa fe ra?» Alatala naxa a masen, «N mu na kanama xa n mixi matinxinxi tongo naani a nun suuli li naa.»"},{"book":"Fe Fɔlɔ Fɔlɛ","chapter":"18","verse":"29","text":"Iburahima man naxa a maxɔrɔxɔ, «Tɛmunde i mixi tongo naani nan lima naa.» Alatala naxa a masen, «N mu fama na kanade na mixi tongo naani xa fe ra.»"},{"book":"Fe Fɔlɔ Fɔlɛ","chapter":"18","verse":"30","text":"Iburahima naxa a fala, «N Marigi, n bara i maxandi, i naxa xɔnɔ xa n man fa wɔyɛnyi nde masen i bɛ. Tɛmunde i fama mixi tongo saxan nan lide naa.» Alatala naxa a masen a bɛ, «N mu fama na kanade xa n mixi matinxinxi tongo saxan li naa.»"},{"book":"Fe Fɔlɔ Fɔlɛ","chapter":"18","verse":"31","text":"Iburahima naxa a masen, «Marigi i xa i haakɛ to n bɛ n ma bɔɲɛ xɔrɔxɔɛ ma. Tɛmunde wo mixi mɔxɔɲɛn nan lima naa.» Alatala naxa a masen, «N mu fama na taa kanade na mixi mɔxɔɲɛn xa fe ra.»"},{"book":"Fe Fɔlɔ Fɔlɛ","chapter":"18","verse":"32","text":"Iburahima man naxa a fala, «N Marigi, n bara i maxandi, i naxa xɔnɔ. N ma maxɔrinyi dɔnxɔɛ nan yi ki i bɛ. Tɛmunde, i mixi fu nan lima naa.» Alatala naxa a masen Iburahima bɛ, «N mu fama na taa kanade na mixi fu xa fe ra.»"},{"book":"Fe Fɔlɔ Fɔlɛ","chapter":"18","verse":"33","text":"E to gɛ na masenyi ra, Alatala naxa siga, Iburahima fan naxa gbilen a xɔnyi."}]}