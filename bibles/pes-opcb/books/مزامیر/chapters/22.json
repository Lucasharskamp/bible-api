{"data":[{"book":"مزامیر","chapter":"22","verse":"1","text":"ای خدای من، ای خدای من، چرا مرا واگذاشتی؟ چرا دور ایستاده‌ای و ناله‌ام را نمی‌شنوی و به نجاتم نمی‌شتابی؟"},{"book":"مزامیر","chapter":"22","verse":"2","text":"شب و روز می‌نالم و آرامی ندارم، اما تو مرا اجابت نمی‌کنی."},{"book":"مزامیر","chapter":"22","verse":"3","text":"با وجود این، تو قدوسی و در سرودهای ستایشی اسرائیل جا داری."},{"book":"مزامیر","chapter":"22","verse":"4","text":"پدران ما به تو توکل کردند و تو ایشان را نجات دادی."},{"book":"مزامیر","chapter":"22","verse":"5","text":"نزد تو فریاد برآوردند و رهایی یافتند. ایشان بر تو توکل کردند و نومید و سرافکنده نشدند."},{"book":"مزامیر","chapter":"22","verse":"6","text":"اما من مانند کرم پست شده‌ام؛ مرا انسان به حساب نمی‌آورند. نزد قوم خود خوار و حقیر شده‌ام."},{"book":"مزامیر","chapter":"22","verse":"7","text":"هر که مرا می‌بیند، مسخره می‌کند. آنها سر خود را تکان می‌دهند و با طعنه می‌گویند:"},{"book":"مزامیر","chapter":"22","verse":"8","text":"«آیا این همان کسی است که بر خداوند توکل داشت؟ پس بگذار خداوند نجاتش دهد! اگر خداوند او را دوست دارد، بگذار رهایی‌اش بخشد؟»"},{"book":"مزامیر","chapter":"22","verse":"9","text":"ای خداوند، این تو بودی که مرا از رَحِم مادرم به دنیا آوردی. وقتی هنوز بر سینه‌های مادرم بودم، تو از من مراقبت نمودی."},{"book":"مزامیر","chapter":"22","verse":"10","text":"هنگام تولدم مرا به تو سپردند؛ از وقتی متولد شدم خدای من تو بودی."},{"book":"مزامیر","chapter":"22","verse":"11","text":"اکنون نیز مرا ترک نکن، زیرا خطر در کمین است و غیر از تو کسی نیست که به داد من برسد."},{"book":"مزامیر","chapter":"22","verse":"12","text":"دشمنانم مانند گاوان نر سرزمین «باشان» مرا محاصره کرده‌اند."},{"book":"مزامیر","chapter":"22","verse":"13","text":"همچون شیران درندۀ غرّان، دهان خود را باز کرده‌اند تا مرا بدرند."},{"book":"مزامیر","chapter":"22","verse":"14","text":"نیرویی در من نمانده است. تمام بندهای استخوانهایم از هم جدا شده‌اند. دلم مانند موم آب می‌شود."},{"book":"مزامیر","chapter":"22","verse":"15","text":"گلویم همچون ظرف گلی خشک شده و زبانم به کامم چسبیده. تو مرا به لب گور کشانده‌ای."},{"book":"مزامیر","chapter":"22","verse":"16","text":"دشمنانم مانند سگ، دور مرا گرفته‌اند. مردم بدکار و شرور مرا احاطه نموده‌اند. دستها و پاهای مرا سوراخ کرده‌اند."},{"book":"مزامیر","chapter":"22","verse":"17","text":"از فرط لاغری تمام استخوانهایم دیده می‌شوند؛ بدکاران به من خیره شده‌اند."},{"book":"مزامیر","chapter":"22","verse":"18","text":"لباسهایم را میان خود تقسیم کردند و بر ردای من قرعه انداختند."},{"book":"مزامیر","chapter":"22","verse":"19","text":"ای خداوند، از من دور نشو؛ ای قوت من، به یاری من بشتاب!"},{"book":"مزامیر","chapter":"22","verse":"20","text":"جانم را از شمشیر برهان و زندگی مرا از چنگ این سگان نجات ده."},{"book":"مزامیر","chapter":"22","verse":"21","text":"مرا از دهان این شیران برهان؛ مرا از شاخهای این گاوان وحشی نجات ده!"},{"book":"مزامیر","chapter":"22","verse":"22","text":"نام تو را به برادران و خواهرانم اعلام خواهم کرد، و در میان جماعت، تو را خواهم ستود."},{"book":"مزامیر","chapter":"22","verse":"23","text":"ای ترسندگان خداوند، او را سپاس گویید! ای فرزندان یعقوب، وی را گرامی بدارید! ای بنی‌اسرائیل او را بپرستید!"},{"book":"مزامیر","chapter":"22","verse":"24","text":"او فقیران را فراموش نمی‌کند و مصیبت آنها را نادیده نمی‌گیرد؛ روی خود را از آنها بر نمی‌گرداند، بلکه دعای آنها را می‌شنود و آن را اجابت می‌کند."},{"book":"مزامیر","chapter":"22","verse":"25","text":"در حضور جماعت بزرگ، تو را خواهم ستود. نذرهای خود را در حضور پرستندگانت ادا خواهم نمود."},{"book":"مزامیر","chapter":"22","verse":"26","text":"فقیران غذا خواهند خورد و سیر خواهند شد. طالبان خداوند او را ستایش خواهند کرد. باشد که آنان همیشه زنده‌دل و کامیاب باشند!"},{"book":"مزامیر","chapter":"22","verse":"27","text":"همهٔ مردم جهان خداوند را به یاد خواهند داشت؛ همهٔ قومها به سوی خداوند بازگشت خواهند نمود و او را پرستش خواهند کرد."},{"book":"مزامیر","chapter":"22","verse":"28","text":"زیرا فرمانروایی از آن خداوند است و او بر قومها حکومت می‌کند."},{"book":"مزامیر","chapter":"22","verse":"29","text":"همهٔ متکبران جهان در حضور او به خاک خواهند افتاد و او را سجده خواهند کرد؛ همهٔ انسانهای فانی در حضورش زانو خواهند زد!"},{"book":"مزامیر","chapter":"22","verse":"30","text":"نسلهای آینده او را عبادت خواهند کرد، زیرا از پدران خود دربارهٔ کارهای خدا خواهند شنید."},{"book":"مزامیر","chapter":"22","verse":"31","text":"به فرزندانی که در آینده متولد خواهند شد، گفته خواهد شد که خداوند قوم خود را نجات داده است."}]}