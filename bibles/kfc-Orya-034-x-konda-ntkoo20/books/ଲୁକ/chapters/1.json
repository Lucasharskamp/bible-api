{"data":[{"book":"ଲୁକ","chapter":"1","verse":"1","text":"ଏ ତିୟପିଲ, ଏମେକାର୍‌ ମା ଲୋଇ କିତିମାନି ଗଟେନେଙ୍ଗ୍‍ତି ନାଣ୍ତ ମାଟେଙ୍ଗ୍‌ ସତ୍‌ତାନ୍‌ ରାସ୍‌ତେଙ୍ଗ୍‌ ବଦାକିତାର୍‌,"},{"book":"ଲୁକ","chapter":"1","verse":"2","text":"ଆୟା ନିଜେଦି କାଣ୍‌ଗାଦାନ୍‌ ସୁଡ଼ୁତିମାନିକା ମାରି ବାକ୍ୟ ପ୍ରଚାର୍‌ କିଜିମାନି ଲୋକୁ ମାଙ୍ଗିଁ ୱେର୍‍ନି ଇସାବ୍‌ତାନ୍‌,"},{"book":"ଲୁକ","chapter":"1","verse":"3","text":"ଆରାମ୍‌ତାନ୍‌ ୱିଜୁ ବିସୟ୍‌ ଇସ୍ରିମିସ୍ରିକା ଉଣ୍ତା କିଜି ଦାଡ଼ିଦି ୱାଜା ମି ଉଣ୍ତିଙ୍ଗ୍‌ ରାସ୍‌ତେଙ୍ଗ୍‌ ନାନ୍ ବା ଟିକ୍‌ ଇଜି ଅଡ଼୍‍ବିତା,"},{"book":"ଲୁକ","chapter":"1","verse":"4","text":"ଏଣ୍ତେସ୍‌ ନିନ୍‌ ଏମେ ୱିଜୁ ବିସୟ୍‌ ସିକିୟା ପଇତିମାନି, ଆୟାୱିଜୁ ବିସୟ୍‌ତାନ୍‌ ପୁରା ତାନି ବୁଦି ନେସ୍‌ନାର୍‌ ।"},{"book":"ଲୁକ","chapter":"1","verse":"5","text":"ଜିହୁଦା ରାଜିଦି ରାଜା ହେରୋଦଦି ସମୟତୁ ଅବିୟ ଜାଜକତି ଦଳ୍‍ତୁ ଜିକରିୟ ଦର୍‌ତି ଅରେନ୍‍ ଜାଜକ ମାର୍ହାନ୍‌; ୱାନି ଆଡ଼୍‌ସି ହାରୋଣ କୁଟୁମ୍‍ତିକାତ୍‍ ମାର୍ହାତ୍‌, ତାନେ ଦର୍‌ ଏଲିସାବେତ୍‍ ।"},{"book":"ଲୁକ","chapter":"1","verse":"6","text":"ଜିକରିୟ ମାରି ଏଲିସାବେତ୍‍ ପ୍ରବୁଦି ୱିଜୁ ମାଟା ମାରି ନିୟମ୍‍ତାନ୍‍ ଇନି ଦୋସ୍‍ କିଏଣ୍ତ୍‍ଗା ମାପୁରୁମାନୁ ଦାର୍ମୁଦିକାର୍‍ ମାର୍ହାର୍‍ ।"},{"book":"ଲୁକ","chapter":"1","verse":"7","text":"ମାତର୍‌ ୱାରିଙ୍ଗ୍‌ ଅରେନ୍‍ବା କଡ଼ ସିଲେତାନ୍‌, ଇରିଙ୍ଗ୍‌ ଏଲିସାବେତ୍‍ ବାଞ୍ଜି ମାର୍ହାତ୍‌, ମାରି ୱାର୍‌ ନାଣ୍ତ ଡକ୍ରା ଡକ୍ରି ଆତାମାର୍ହାର୍‍ ।"},{"book":"ଲୁକ","chapter":"1","verse":"8","text":"ୱାନ୍‌ ନିଜେଦି ଦଲ୍‌ତି ପାଲିଦାନ୍‍ ମନ୍ଦିର୍‌ତୁ ମାପୁରୁଦି ପାଣି କିନିୱାଲେ,"},{"book":"ଲୁକ","chapter":"1","verse":"9","text":"ଜାଜକତି ପାଣିଦି ନିୟମ୍‍ତାନ୍‍ କୁଡ଼ୁକୁଡ଼ି ପକ୍‌ତାର୍‌ ଆକା ୱାନି ପାଲି ୱାତାତ୍‍ ପ୍ରବୁଦି ମନ୍ଦିର୍‌ତୁ ଡ଼ୁଗୁଜି ଦୁପ୍‍ଣି ଆଡ଼େକ୍‍ତେଙ୍ଗ୍‍,"},{"book":"ଲୁକ","chapter":"1","verse":"10","text":"ମାରି ଦୁପୁଣି ଆଡ଼ିକ୍‍ନିୱାଲେ ୱିଜୁ ଲୋକୁ ଆତ୍‌ରେ ପାର୍‌ତନା କିଜିମାର୍‍ଆର୍‍ ।"},{"book":"ଲୁକ","chapter":"1","verse":"11","text":"ଆୟାୱାଲେ ପ୍ରବୁଦି ଅରେନ୍‍ ଦୁତ୍‍ ଦୁପୁଣି ଆଡ଼ିକ୍‍ନି ବାଡ଼ିଦି ଉଣେର୍‌ ତରିନ୍‌ ନିଲ୍‍ସି ଜିକରିୟଙ୍ଗ୍‍ ତରାୟ୍ ଆତାତ୍‌ ।"},{"book":"ଲୁକ","chapter":"1","verse":"12","text":"ଜିକରିୟ ଦୁତ୍‍ତିଙ୍ଗ୍‍ ସୁଡ଼ୁଜି ତିର୍‍ଗିତାନ୍‍ ମାରି ତିଲାତା ସର୍‌ଆନ୍‌ ।"},{"book":"ଲୁକ","chapter":"1","verse":"13","text":"ମାତର୍‌ ଦୁତ୍‌ ୱାନିଙ୍ଗ୍‌ ଇର୍ହାତ୍‌, “ଜିକରିୟ, ତିଲାମା, ମାତର୍‌ ନିନ୍‌ ଲସ୍‍ତିକା ୱେର୍‌ଆ ମାନାନ୍‌, ମାରି ନି ଆଡ଼୍‌ସି ଏଲିସାବେତ୍‍ ମି ଉଣ୍ତିଙ୍ଗ୍‌ ଅରେନ୍‍ କଡ଼ ଜନମ୍‍ କିନାତ୍‌, ମିର୍‌ ୱାନି ଦର୍‌ ଜୋହନ ସିନିଦେର୍‌ ।"},{"book":"ଲୁକ","chapter":"1","verse":"14","text":"ୱାନି ଉଣ୍ତିଙ୍ଗ୍‌ ମିର୍‌ ନାଣ୍ତ ୱେଡ଼ିକା ଆନିଦେର୍‌, ମାରି ୱାନି ଜନମ୍‌ ଆତି ଉଣ୍ତିଙ୍ଗ୍‌ ନାଣ୍ତ ଲୋକୁ ୱେଡ଼ିକା କିନାର୍‌ ।"},{"book":"ଲୁକ","chapter":"1","verse":"15","text":"ୱାନ୍‌ ପ୍ରବୁଦି ଲାକ୍‌ତୁ ପେରିକାନ୍‌ ଆନାନ୍‌; ୱାନ୍‌ ଅଙ୍ଗୁର୍‍ରସ୍‍ ମାରି କାଡ଼ୁ ଏସ୍‌କାଙ୍ଗ୍‌ବା ଉଣୁଏନ୍‌, ମାରି ୟାୟା ପଟା ଲୋଇରାନ୍‌ନେ ପବିତ୍ରଆତ୍ମାଦୁ ପୁରା ତେବାନାନ୍‌,"},{"book":"ଲୁକ","chapter":"1","verse":"16","text":"ମାରି ୱାନ୍‌ ଇସ୍ରାଏଲ୍‌ତି କଡ଼ରି ମାଣ୍‌କୁ ୱିଜୁଲୋକାଙ୍ଗ୍‌ ପ୍ରବୁ ୱାରି ମାପୁରୁମାନୁ ଡ଼େସି ତାନାନ୍‌ ।"},{"book":"ଲୁକ","chapter":"1","verse":"17","text":"ବୁବାରି ଜିବନ୍‌ କଡ଼ରି ଉଣ୍ତିଙ୍ଗ୍‌ ମାରି ମାନାଇୱାରିଙ୍ଗ୍‍ ଦାର୍ମୁଲୋକ୍‍ତି ବୁଦିଦୁ ସାଲାକିବିସ୍‍ କିଜି ଡ଼େପ୍‍ସିତାତେଙ୍ଗ୍‍ ମାରି ପ୍ରବୁଦି ଉଣ୍ତିଙ୍ଗ୍‌ ନେଗେନ୍‍ତିଆର୍‍କିତି ଉନ୍‍ଣ୍ତ୍ରି ଲୋକ୍‍ଦଲ୍‍ତିଙ୍ଗ୍‍ ତିଆର୍‌ କିଦେଙ୍ଗ୍‌ ୱାନ୍‌ ଏଲିୟଦି ଆତ୍ମା ମାରି ସାକ୍ତିଦାନ୍ ୱାନି ଆଗ୍‌ଡ଼ି ବୁଲାନାନ୍‌ ।”"},{"book":"ଲୁକ","chapter":"1","verse":"18","text":"ଆବେଟ୍‌ ଜିକରିୟ ଦୁତ୍‍ତିଙ୍ଗ୍‍ ଇର୍‌ଆନ୍‌, “ନାନ୍ ଏଣ୍ତେସ୍‌ ଇକା ନେସ୍‌ତେଙ୍ଗ୍‌ ଆଟ୍‍ନା ? ଇରିଙ୍ଗ୍‌ ନାନ୍ ତୋ ଡକ୍ରା, ମାରି ନା ଆଡ଼ିଙ୍ଗ୍‍ ନାଣ୍ତ ବାର୍ସେକ୍‍ ଆତାତ୍‌ନି ।”"},{"book":"ଲୁକ","chapter":"1","verse":"19","text":"ଦୁତ୍‍ ୱାନିଙ୍ଗ୍‌ ଇର୍‌ଆନ୍‌, “ନାନ୍ ଗାବ୍ରିଏଲ,” ନାନ୍ ମାପୁରୁ ଲାକ୍‌ତୁ ନିଲ୍‍ସିମାନି ଦୁତ୍‍, ମାରି ନିଙ୍ଗିଁ ଇନ୍‌ଡ୍ରେଙ୍ଗ୍‌ ମାରି ଇୟା ନେଗି କାବୁର୍‌ ୱେର୍‌ତେଙ୍ଗ୍‌ ନାନ୍ ମାପୁରୁ ମାଣ୍‌କୁ ୱାତାମାନା ।"},{"book":"ଲୁକ","chapter":"1","verse":"20","text":"“ସୁଡ଼ୁଆ, ଇୟାୱିଜୁ ଗଟାଇ ଦିନ୍‌ ସାନ୍ଦି ନିନ୍‌ ଗୁଲା ଆଜି ୱାର୍‍ଗିଦେଙ୍ଗ୍‍ ଆଟ୍‍ଇ, ଇରିଙ୍ଗ୍‌ ନା ଏମେ ୱିଜୁ ବାକ୍ୟ ଟିକ୍‌ ସମୟତୁ ସତ୍‌ ଆନାତ୍‌, ଆୟାୱିଜୁ ନିନ୍‌ ବିସ୍‌ବାସ୍‌ କିଇତି ।”"},{"book":"ଲୁକ","chapter":"1","verse":"21","text":"ଇୟାୱାଲେ ଲୋକୁ ଜିକରିୟଙ୍ଗ୍‍ କାପ୍‌କିଜି ମାର୍‌ଆର୍‌, ମାରି ମନ୍ଦିର୍‌ତୁ ୱାନି ୱେଡ଼ା କିନିକା ସୁଡ଼ୁଜି ୱାର୍‌ କାବାଆଜି ମାର୍‌ଆର୍‌ ।"},{"book":"ଲୁକ","chapter":"1","verse":"22","text":"ମାତର୍‌ ୱାନ୍‌ ସହସି ୱାଜି ୱାରିଙ୍ଗ୍‌ ୱାର୍‍ଗିଦେଙ୍ଗ୍‍ ଆଟ୍‍ଏତାନ୍‍; ଆବେଟ୍‌ ୱାନ୍‌ ମନ୍ଦିର୍‌ତୁ ଦର୍ସନ ପଇତାମାନାନ୍‍ ଇଜି ୱାର୍‌ ବୁଜାତାର୍‍, ମାରି ୱାନ୍‌ ୱାରିଙ୍ଗ୍‌ ଜୁଟ୍‍ସି ଇନ୍‌ଡ୍ରେଙ୍ଗ୍‌ ଆସ୍‌ତାନ୍‌ ମାରି ଗୁଲା ଆତା ତେବାତାନ୍‍ ।"},{"book":"ଲୁକ","chapter":"1","verse":"23","text":"ୱେନ୍‌କା ୱାନି ସେବା ପାଲିଦି ଦିନ୍‍ୱିଜୁ ୱିଜିତାତ୍‌, ମାରି ୱାନ୍‌ ୱାନି ଇନ୍‌ଡ୍ର ସର୍‌ଆନ୍‌ ।"},{"book":"ଲୁକ","chapter":"1","verse":"24","text":"ତାନେ ୱେନ୍‌କା ୱାନି ଆଡ଼୍‌ସି ଏଲିସାବେତ୍‍ ପଟାଦୁ ଆତାତ୍‌, ମାରି ୱାଦ୍‌ ପାସ୍‌ଗୋଟା ଲେଜ୍‌କୁ ସାନ୍ଦି ଏଙ୍ଗ୍‌ବା ଇନ୍‍ଏଣ୍‍ଗା ମାର୍‌ଆତ୍‌,"},{"book":"ଲୁକ","chapter":"1","verse":"25","text":"ଆବେଟ୍‌ ୱାଦ୍‌ ଇର୍ହାତ୍‌, “ଲୋକା ମାଣ୍‌କୁ ନା ଅପ୍‍ମାନ୍‍ ଆକ କିନି ଉଣ୍ତିଙ୍ଗ୍‌ ପ୍ରବୁ ନାଙ୍ଗିଁ ସୁଡ଼ୁଜି ନା ଉଣ୍ତିଙ୍ଗ୍‌ ଇୟାୱାଜା କିତାମାନାନ୍‌ ।”"},{"book":"ଲୁକ","chapter":"1","verse":"26","text":"ଏଲିସାବେତ୍‍ ସଗୋଟା ଲେଜ୍‌କୁ ୱେନ୍‌କା ଗାବ୍ରିଏଲ ଦୁତ୍‌ ମାପୁରୁ ମାଣ୍‌କୁ ଗାଲିଲିଦି ନାଜରିତ ଦର୍‌ତି ଗାଡ଼୍‌ତୁ ଅରେତ୍‌ ରିପା ଆଇଲି ଲାକ୍‌ତୁ ୱାତାନ୍‌;"},{"book":"ଲୁକ","chapter":"1","verse":"27","text":"୧:୨୭ ମାତିଉ ୧:୧୮.ଦାଉଦତି କୁଟୁମ୍‌ତି ଜୋସେପ ଦର୍‌ତି ଅରେନ୍‍ ମେମାରି ୱାଲେ ତାନିଙ୍ଗ୍‌ ପେଡ଼ି କିଦେଙ୍ଗ୍‌ ଲସ୍‌ତା ମାର୍‌ଆର୍‌; ଆୟା ଆଇଲିଦି ଦରୁ ମରିୟମ୍‌ ।"},{"book":"ଲୁକ","chapter":"1","verse":"28","text":"ମୁସ୍‌କୁପୁର୍‌ତି ଦୁତ୍‌ ଇନ୍‌ଣ୍ତ୍ର ଡ଼ୁଗିତାଦୋ ତାନେ ଲାକ୍‌ତୁ ୱାଜି ଇର୍ହାତ୍‌, “ମାଡ଼ିସ୍‍ନା, ଏ ଆଇଲି, ନିନୁ ନେଗେନ୍‌ ମାନାଆ, ପ୍ରବୁ ନି ୱାଲେ ମାନାନ୍‌ ।”"},{"book":"ଲୁକ","chapter":"1","verse":"29","text":"ମାତର୍‌ ଦୁତ୍‍ତି ମାଟା ମରିୟମ୍‌ ୱେନ୍‌ଞ୍ଜି ନାଣ୍ତ କାବାଜି ଇକା ଏଣ୍ତେସ୍‌ମାରି ମାଟା ଇଜି ମନ୍‌ତୁ ଅଡ଼ବିଦେଙ୍ଗ୍‌ ଆସ୍‌ତାତ୍‌ ।"},{"book":"ଲୁକ","chapter":"1","verse":"30","text":"ଆବେଟ୍‌ ଦୁତ୍‌ ତାନେଙ୍ଗ୍‌ ଇର୍ହାତ୍‌, “ଏ ମରିୟମ୍‌, ତିଲାମା, ମାତର୍‌ ନିନୁ ମାପୁରୁମାନୁ ଦୟା ପଇତିମାନି ।"},{"book":"ଲୁକ","chapter":"1","verse":"31","text":"୧:୩୧ ମାତିଉ ୧:୨୧.ମାରି ସୁଡ଼ୁଆ, ନିନୁ ପଟାଦୁ ଆନିନୋ ଅରେନ୍‍ କଡ଼ ଜନମ୍‌ ସିନି ମାରି ୱାନି ଦର୍‌ ଜିସୁ ସିନିଦେର୍‌ ।"},{"book":"ଲୁକ","chapter":"1","verse":"32","text":"ୱାନ୍‌ ପେରିକାନ୍‌ ଆନାନ୍‌ ମାରି ମାପ୍‌ରୁ ମାରିନ୍‌ ଇଜି ୱେଙ୍ଗ୍‌ଁନାନ୍‌; ମାରି ପ୍ରବୁ ମାପ୍‌ରୁ ୱାନିଙ୍ଗ୍‌ ୱାନି ଡକ୍ରାଦାଦା ଦାଉଦଦି ୱାଜା ରାଜା କିନାନ୍‌,"},{"book":"ଲୁକ","chapter":"1","verse":"33","text":"ୱାନ୍‌ ଜାକୁବରି କୁଟୁମ୍‌ତି ମୁସ୍‌କୁ ଜୁଗ୍‍ ଜୁଗ୍‍ ସାନ୍ଧି ସାସନ୍‍ କିନ୍‌ନାନ୍‌, ମାରି ଜିସୁଦି ରାଜି ଏସ୍‌କାଙ୍ଗ୍‌ବା ୱିଜେଏତ୍‌ ।”"},{"book":"ଲୁକ","chapter":"1","verse":"34","text":"ମାତର୍‌ ମରିୟମ୍‌ ଦୁତ୍‌ତିଙ୍ଗ୍‌ ଇର୍ହାତ୍‌, “ଇକା ଏଣ୍ତେସ୍‌ ଆନାତ୍‌ ?” ନାନ୍ ତୋ ମେମାରିଙ୍ଗ୍‍ ନେସେଏ ।"},{"book":"ଲୁକ","chapter":"1","verse":"35","text":"ଦୁତ୍‌ ତାନେଙ୍ଗ୍‌ ଇର୍ହାତ୍‌, “ପବିତ୍ର ଆତ୍ମା ନି ମୁସ୍‌କୁ ୱାନାତ୍‌ ମାରି ପେରି ମାପୁରୁଦି ସାକ୍ତି ନିଂଇ ଆସ୍‌ନାତ୍‌, ଏନ୍‌ ଜନମ୍‌ ଆନାନ୍‌, ୱାନ୍‌ ପବିତ୍ର ମାରି ମାପ୍‌ରୁଦି ମାର୍‌ସି ଇଜି ୱେଙ୍ଗ୍‌ଁନାନ୍‌ ।"},{"book":"ଲୁକ","chapter":"1","verse":"36","text":"ମାରି ସୁଡ଼ୁଦୁ, ମି ଲୋକ୍‍ବାକ୍‍ ଏଲିସାବେତ୍‍ ବା ଡକ୍ରି ଆତି ୱାଲେନେ ଉଣ୍ତ୍ରି କଡ଼ଦିଙ୍ଗ୍‌ ପଟାଦୁ ଆସ୍‌ତା ମାନାତ୍‌ । ଏଦ୍‌ ବାଞ୍ଜି ଇଜି ୱେଙ୍ଗିଁତା ମାର୍‌ଆତ୍‌, ତାନେଙ୍ଗ୍‌ ଇଲେଇ ସଗୋଟା ଲେଜ୍‌କୁ ଆଜିନାତ୍‍;"},{"book":"ଲୁକ","chapter":"1","verse":"37","text":"ମାତର୍‌ ମାପୁରୁଦିମାଣ୍‌କୁ ସୋନି ୱିଜୁ ବାକ୍ୟ ସତ୍‌ ଆନାତ୍‌ ।”"},{"book":"ଲୁକ","chapter":"1","verse":"38","text":"ଆବେନୁ ମରିୟମ୍‌ ଇର୍ହାତ୍‌, “ସୁଡ଼ୁଦୁ, ନାନୁ ପ୍ରବୁଦି ସେବାକିନିକିନ୍ଧା; ନି ବାକ୍ୟଦି ୱାଜା ନା ଉଣ୍ତିଙ୍ଗ୍‌ ଗଟାପିତ୍‌ ।” ତାନେ ୱେନ୍‌କା ଦୁତ୍‌ ତାନେ ଲାକ୍‌ତୁରାନ୍‌ ସର୍‌ଆତ୍‌ ।"},{"book":"ଲୁକ","chapter":"1","verse":"39","text":"ଆୟା ସମୟତୁ ମରିୟମ୍‌ ନିଙ୍ଗିଁଜି ଗରନ୍‌ ରାଜି ତରିଟି ଜିହୁଦା ଦେଶ୍‌ତି ଉଣ୍ତ୍ରି ଗାଡ଼୍‌ତୁ ବେଗି ସର୍‌ଆତ୍‌,"},{"book":"ଲୁକ","chapter":"1","verse":"40","text":"ମାରି ଜିକରିୟରି ଇଲୁ ଲୋଇ ଡ଼ୁଗିତାଦୋ ଏଲିସାବେତ୍‍ତିଙ୍ଗ୍‌ ମାଡ଼ିସ୍‌ କିତାତ୍‌ ।"},{"book":"ଲୁକ","chapter":"1","verse":"41","text":"ମାରି, ଏଲିସାବେତ୍‍ ମରିୟମ୍‌ତି ମାଡ଼ିସ୍‌ନିକା ୱେର୍‍ଇଦାପ୍ରେ ଇସ୍ରି କଡ଼ ତାନି ପଟାଦୁ ଗାତିସ୍‌ ନିଙ୍ଗିଁତାନ୍‌, ଏଲିସାବେତ ପବିତ୍ର ଆତ୍ମାଦୁ ପୁରା ତେବାଜି"},{"book":"ଲୁକ","chapter":"1","verse":"42","text":"ନାଣ୍ତ ଆଉଲି ଆଜି ଇର୍ହାତ୍‌, “ଆଇମେକା ମାଣ୍‌କୁ ନିନୁ ଦନ୍ୟ, ମାରି ଦନ୍ୟ ନି ପଟାଦି ପଲ୍‌ ।"},{"book":"ଲୁକ","chapter":"1","verse":"43","text":"ମାରି, ନା ପ୍ରବୁଦି ୟାୟା ଜେ ନା ଲାକ୍‌ତୁ ୱାନାତ୍‌, ନା ଇୟା ନେଗିକା ଏମେଣ୍‌କୁ ଆତାତ୍‌ ?"},{"book":"ଲୁକ","chapter":"1","verse":"44","text":"ମାତର୍‌ ସୁଡ଼ୁଦୁ, ନି ମାଟାଦି ବଲୁ ନା ଗିତଣିଦୁ ଇତି ଦାପ୍ରେ ଇସ୍ରି କଡ଼ ନା ପଟାଦୁ ୱେଡ଼ିକାଦାନ୍‌ ଗାତିସି ନିଙ୍ଗିଁତାନ୍‌ ।"},{"book":"ଲୁକ","chapter":"1","verse":"45","text":"ଏନ୍‌ ବିସ୍‌ବାସ୍‌ କିତାନ୍‍, ୱାନ୍‌ ଦନ୍ୟ, ଇରିଙ୍ଗ୍‌ ପ୍ରବୁମାଣ୍‌କୁ ୱାନିଙ୍ଗ୍‌ ଆମା ଆମାକା ୱେର୍‌ତାମାନାର୍‌, ଆୟାୱିଜୁ ପୁରା ଆନାତ୍‌ ।”"},{"book":"ଲୁକ","chapter":"1","verse":"46","text":"ଆବେଟ୍‌ ମରିୟମ୍‌ ଇର୍ହାତ୍‌,"},{"book":"ଲୁକ","chapter":"1","verse":"47","text":"ମାରି ନା ଆତ୍ମା ନା ରକିୟା କିନି ମାପ୍‌ରୁମାନୁ ୱେଡ଼ିକା କିଜିନାତ୍‌;"},{"book":"ଲୁକ","chapter":"1","verse":"48","text":"ଇରିଙ୍ଗ୍‌ ୱାନ୍‌ ନିଜେଦି ଦାସିଦି କାକୁର୍ତିଦିଙ୍ଗ୍‍ ସୁଡ଼ୁତାମାନାନ୍‌ ।"},{"book":"ଲୁକ","chapter":"1","verse":"49","text":"ମାତର୍‌ ସାକ୍ତିମାନି ମାପୁରୁ, ୱାନ୍‌ ନା ଉଣ୍ତିଙ୍ଗ୍‌ ପେରି ପାଣି କିତାମାନାନ୍‌;"},{"book":"ଲୁକ","chapter":"1","verse":"50","text":"ମାରି ଏର୍‌ ୱାନିଙ୍ଗ୍‌ ମାନାନାର୍‌ ୱାନ୍‌ ୱାରିଙ୍ଗ୍‌ ଜୁଗ୍‍ ଜୁଗ୍‍ ସାନ୍ଦି ଦୟା କିନାନ୍‌ ।"},{"book":"ଲୁକ","chapter":"1","verse":"51","text":"ୱାନ୍‌ ୱାନି କିୟୁଦି ସାକ୍ତି ତର୍‌ତାମାନାନ୍‌,"},{"book":"ଲୁକ","chapter":"1","verse":"52","text":"ୱାନ୍‌ ରାଜାରିଙ୍ଗ୍‌ ବାସ୍‌ନି ବାଡିଦାନ୍‌ ଆଡ୍‍ଗି ରେପ୍‌ତାମାନାନ୍‌,"},{"book":"ଲୁକ","chapter":"1","verse":"53","text":"ୱାନ୍‌ ବାଙ୍ଗାଁଆତିୱାରିଙ୍ଗ୍‌ ନେଗି ନେଗି ବିସୟ୍‌ ସିଜି ପାଜିସ୍‍ କିତାମାନାନ୍‌,"},{"book":"ଲୁକ","chapter":"1","verse":"54","text":"ମା ପୁର୍ବେଦିଡକ୍ରାଦାଦାରି ଉଣ୍ତିଙ୍ଗ୍‌ ରାସ୍‍ତିମାନି ୱାରି ବାକ୍ୟଦାନ୍‌ ଆୟା ଅବ୍ରାହାମ ମାରି ଇସ୍ରାଏଲ୍‌ତି କଡ଼କକ୍ରାରି ଉଣ୍ତିଙ୍ଗ୍‌,"},{"book":"ଲୁକ","chapter":"1","verse":"55","text":"ଜୁଗ୍‌ ଜୁଗ୍‌ ସାନ୍ଦି ଦୟା ଏତ୍‌କିନି ଉଣ୍ତିଙ୍ଗ୍‌ ନିଜେଦି ଦାସ୍‌ ଅବ୍ରାହାମ ନି ଇସ୍ରାଏଲତିଙ୍ଗ୍‌ ନେଗିକା କିତାମାନାନ୍‌ ।”"},{"book":"ଲୁକ","chapter":"1","verse":"56","text":"ମରିୟମ୍‌ ପୁରା ମୁଣ୍ତ୍ରି ଲେଜ୍‌କୁ ଏଲିସାବେତ୍‍ ୱାଲେ ମାନ୍‌ଞ୍ଜି ନିଜେଦି ଇନ୍‌ଣ୍ତ୍ର ଡ଼େସି ସର୍‌ଆତ୍‌ ।"},{"book":"ଲୁକ","chapter":"1","verse":"57","text":"ୱେନ୍‌କା ଏଲିସାବେତ୍‍ତି ଜନମ୍‌କିନି ଦିନ୍‌ ଇଗା ୱାତାତ୍‍, ୱାଦ୍‌ ଅରେନ୍‍ କଡ଼ ଜନମ୍‌ କିତାତ୍‌,"},{"book":"ଲୁକ","chapter":"1","verse":"58","text":"ମାରି ପ୍ରବୁ ଜେ ତାନି ଉଣ୍ତିଙ୍ଗ୍‌ ନାଣ୍ତ ଦୟା କିତାମାନାନ୍, ଇକା ୱେନ୍‌ଞ୍ଜି ତାନି ଲାକ୍‌ତୁରି ଲୋକୁ ମାରି ନିଜେଦି ଲୋକୁ ତାନି ୱାଲେ ୱେଡ଼ିକା କିଦେଙ୍ଗ୍‌ ଆସ୍‌ତାର୍‌ ।"},{"book":"ଲୁକ","chapter":"1","verse":"59","text":"କଡ଼ଦି ଜନମ୍‌ ଆତି ଆଟ୍‍ଦିନ୍‍ତୁ ୱାର୍‌ କଡ଼ଦିଙ୍ଗ୍‌ ସୁନ୍ନତ୧:୫୯ ସୁନ୍ନତ କଡ଼ରି କୁସ୍‍ନି ଟିପୁଦି ଆଗ୍‍ଡ଼ିରି ତଲ୍‍ କୟ୍‍ନିତାନେଙ୍ଗ୍‍ ବୁଜାକିନାତ୍‌ ।  କିଦେଙ୍ଗ୍‌ ତାତାର୍‌ ମାରି ୱାରି ବୁବାସି ଦର୍‌ ଇସାବ୍‌ତାନ୍‌ ୱାନି ଦର୍‌ ଜିକରିୟ ସିଦେଙ୍ଗ୍‍ ବଦା କିତାର୍‌ ।"},{"book":"ଲୁକ","chapter":"1","verse":"60","text":"ମାତର୍‌ ୱାନି ଆଇସି ଇର୍ହାତ୍‌, “ସିଲେ, ୱାନି ଦର୍‌ ଯୋହନ ଆନାତ୍‌ ।”"},{"book":"ଲୁକ","chapter":"1","verse":"61","text":"ୱାର୍‌ ଏଲିସାବେତ୍‍ତିଙ୍ଗ୍‌ ୱେର୍‌ତାର୍‌, “ମି ଲୋକାମାନୁ ତୋ ଇୟା ଦର୍‌ ଏଙ୍ଗ୍‌ବା ସିଲେତ୍‌ ।”"},{"book":"ଲୁକ","chapter":"1","verse":"62","text":"ଆବେଟ୍‌ ୱାନିଙ୍ଗ୍‌ ଏମେ ଦର୍‌ ସିନାଟ୍‌ ଇଜି ୱାନି ବୁବାସି ବଦା କିଜିନାନ୍‌, ଆକା ୱାର୍‌ ୱାନିଙ୍ଗ୍‌ ସିନା ସିଜି ୱେନ୍‌ବାଦେଙ୍ଗ୍‌ ଆସ୍‌ତାର୍‌ ।"},{"book":"ଲୁକ","chapter":"1","verse":"63","text":"ଆବେନୁ ୱାନ୍‌ ଉଣ୍ତ୍ରି ରାସ୍‌ନି ପାଟା ଲସ୍‌ସି ଇକା ରାସ୍‌ତାନ୍‌, “ୱାନି ଦର୍‌ ଜୋହନ ।” ଆବେଟ୍‌ ୱିଜେରେ କାବାଆତାର୍‌ ।"},{"book":"ଲୁକ","chapter":"1","verse":"64","text":"ମାରି, ଆୟାଦାପ୍ରେ ଜିକରିୟଦି ୱେୟୁ ରେଆତାତ୍‌ ମାରି ୱାନ୍‌ ମାରିଡ଼େସି ମାଟା ୱାର୍‌ଗିଜି ମାପ୍‌ରୁଦିଙ୍ଗ୍‌ ଦନ୍ୟବାଦ୍‌ କିଦେଙ୍ଗ୍‌ ଆସ୍‌ତାନ୍‌ ।"},{"book":"ଲୁକ","chapter":"1","verse":"65","text":"ଆବେନୁ ୱାରି ଲାକ୍‌ତୁରି ଲୋକୁ ୱିଜେରେ ତିଲାତାର୍‌, ମାରି ଇୟାୱିଜୁ ମାଟା ଜିହୁଦା ଦେସ୍‌ତି ଗରନ୍‌ ରାଜିଦି ୱିଜୁ ତରିଣ୍ତ୍‌ ଲୋକୁ ଇନ୍‌ଞ୍ଜି ସାତାର୍‌,"},{"book":"ଲୁକ","chapter":"1","verse":"66","text":"ମାରି ୱେନି ଲୋକ୍‌ଡର୍‌ ଆୟାୱିଜୁ ନିଜେ ନିଜେଦି ମନ୍‍ତୁ ଇଡ୍‌ଜି ଇର୍ହାର୍‌, “ଇୟା ଇସ୍ରି କଡ଼ ଆତିଙ୍ଗ୍‌ ଇନିକା ଆନାନ୍‌ ?” ଇରିଙ୍ଗ୍‌ ଇକା ସତ୍‌ ମାର୍‌ଆତ୍‌ ଜେ ପ୍ରବୁଦି କିୟୁ ୱାନି ମୁସ୍‌କୁ ମାର୍ହାତ୍‌ ।"},{"book":"ଲୁକ","chapter":"1","verse":"67","text":"ମାରି, ଜୋହନଦି ବୁବା ଜିକରିୟ ପବିତ୍ର ଆତ୍ମାଦୁ ପୁରା ତେବାଜି ଇୟା ବାବବାଣି ଇର୍ହାନ୍‌,"},{"book":"ଲୁକ","chapter":"1","verse":"68","text":"“ଦନ୍ୟ ପ୍ରବୁ, ଇସ୍ରାଏଲ୍‌ତି ମାପ୍‌ରୁ,"},{"book":"ଲୁକ","chapter":"1","verse":"69","text":"ୱାନ୍‌ ନିଜେଦି ଦାସ୍‌ ଦାଉଦଦି କୁଟୁମ୍‌ତି ଅରେନ୍‍ ସାକ୍ତିମାନି ରକିୟା କିନିୱାନିଙ୍ଗ୍‍ ମାଙ୍ଗିଁ ସିତାମାନାନ୍‌"},{"book":"ଲୁକ","chapter":"1","verse":"70","text":"ପୁର୍ବେ କାଡ଼ାଦାନ୍‌ ନିଜେଦି ପବିତ୍ର ବାବବାଦିରି ୱେୟୁଦାନ୍‌ ଏଣ୍ତେସ୍‌ ଇର୍ହା ମାର୍‌ଆର୍‌,"},{"book":"ଲୁକ","chapter":"1","verse":"71","text":"ଆୟାୱାଜା ମା ସାତ୍ରୁରିମାଣ୍‌କୁ ମାରି ମାଙ୍ଗିଁ ୱିଜୁ କାଡ଼୍‍ନିୱାରି କିକାଣ୍‌କୁ ରକିୟା କିତାମାନାନ୍‌,"},{"book":"ଲୁକ","chapter":"1","verse":"72","text":"ଏଣ୍ତେସ୍‌ ୱାନ୍‌ ମା ପୁର୍ବେଦିଡକ୍ରାଦାଦାରି ଉଣ୍ତିଙ୍ଗ୍‌ ଦୟା ତର୍‌ନାନ୍‌ ମାରି ୱାରି ୱାଲେ କିତିମାନି ନିଜେଦି ଆୟା ନିୟମ୍‌ ଏତ୍‍କିନାର୍ ।"},{"book":"ଲୁକ","chapter":"1","verse":"73","text":"ଆମାକା ୱାନ୍‌ ମା ବୁବା ଅବ୍ରାହାମତି ଲାକ୍‌ତୁ ପାର୍‌ମାଣ୍‌ କିତାମାର୍ହାନ୍‌,"},{"book":"ଲୁକ","chapter":"1","verse":"74","text":"ମାରି ମାପ୍‌ ମା ସାତ୍ରୁରିକିୟୁଦାନ୍‌ ରକିୟା ପୟ୍‍ତାମାନାପ୍‍,"},{"book":"ଲୁକ","chapter":"1","verse":"75","text":"ଏଣ୍ତେସ୍‌ ମାପ୍‌ ଜିନି ସାନ୍ଧି ତିଲାଏଣ୍‌ଗା, ପବିତ୍ରଦାନ୍‌ ମାରି ଦାର୍ମୁଦାନ୍‌ ୱାନି ସେବା କିଦେଙ୍ଗ୍‌ ଆଟ୍‍ନାପ୍‍ ।”"},{"book":"ଲୁକ","chapter":"1","verse":"76","text":"“ଏ ମାରିନ୍‌, ନିନ୍‌ ୱିଜେରିଙ୍ଗ୍‌ ପେରି ମାପୁରୁଦି ଅରେନ୍‍ ବାବବାଦି ଇଜି ୱେଙ୍ଗ୍‌ନି । ନିନ୍‌ ପ୍ରବୁଦି ଅରେନ୍‍ ଦୁତ୍‌ ୱାନି ଉଣ୍ତିଙ୍ଗ୍‌ ୱାନି ସାରି ତିଆର୍‌ କିନାତ୍‌ ।"},{"book":"ଲୁକ","chapter":"1","verse":"77","text":"ପାପ୍‌କେମା ପଇନି ମାଣାନ୍‌ ୱାର୍‌ ଜେ ରକିୟା ପୟନାର୍‌, ୱାନି ଲୋକାଙ୍ଗ୍‌ ଇୟା ମାଟା ଇଣ୍ତ୍ରେଙ୍ଗ୍‌ ସନାର୍‌ ।"},{"book":"ଲୁକ","chapter":"1","verse":"78","text":"ମାରି ମା ମାପୁରୁ କାର୍ମୁସୁଣିକାନ୍‌ ମାରି କଡ଼୍‌କିଜିବନ୍‌ ୱାନ୍‌ ମା ଉଣ୍ତିଙ୍ଗ୍‌ ରକିୟାଦି ୱେଡ଼ା ସପ୍‌ନାନ୍‌,"},{"book":"ଲୁକ","chapter":"1","verse":"79","text":"ଏମେକାର୍‌ ସାନିୱାଜା ସିକାଟିଦି ସିତିଡ଼ିଦୁ ବାସାନାର୍‌, ସାନ୍ତି ସାରିଦୁ ୱାରିଙ୍ଗ୍‌ ତର୍‌ସି ଅନିଉଣ୍ତିଙ୍ଗ୍‌ ୱାନ୍‌ ୱିଜେରି ମୁସ୍‌କୁ ଜାୟ୍‌ ସିନାନ୍‌ ।”"},{"book":"ଲୁକ","chapter":"1","verse":"80","text":"ମାରି, କଡ଼ ପିର୍‌ଜି ଆତ୍ମାଦୁ ବପୁ ଆଦେଙ୍ଗ୍‌ ଆସ୍‌ତାନ୍‌ ମାରି ଇସ୍ରାଏଲ୍‌ ଲୋକା ଲାକ୍‌ତୁ ତରାଇ ସାନ୍ଧି ସୁନ୍‌ସାନ୍‌ ବାଡ଼ିଦୁ ତେବାତାନ୍‌ ।"}]}