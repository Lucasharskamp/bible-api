{"data":[{"book":"Matei","chapter":"6","verse":"1","text":"“Mwalangitse, mleke kutenda ghanoghile hambele he iwanu ili wamwoneni. Mng'atenda apfo, ng'amtsopata ghweko bae kulawa kwa Aba wenu iyali kulanga."},{"book":"Matei","chapter":"6","verse":"2","text":"“Apfo hauweng'a iwahingwa chinu chochose, uleke kwilangusa kwe iwanu. Uleke kutenda ka wang'enye pfawotenda mne tsing'anda tse ukulombela na mne tsinzila, ili iwanu wawatoghole. Nowalongelani ghendo, ma wabokela ghweko lyawo lyose."},{"book":"Matei","chapter":"6","verse":"3","text":"Lekeni ghweghwe haumwapfila mhingwa, ghumoko ghwako ghwa kumoso ghuleke kumanya achila ichitenda ghumoko ghwako ghwa kujilo."},{"book":"Matei","chapter":"6","verse":"4","text":"Ulapfe chinyelenyele. Na Aba wako iyakona ighafisike, katsokughweka."},{"book":"Matei","chapter":"6","verse":"5","text":"“Na hamlomba, mleke kwighala ne iwang'enye! Kwaapfila wawo wonoghela kwima mne tsing'anda tse ukulombela na mnzila ili iwanu wawone. Nowalongelani ghendo, ma wabokela ghweko lyawo lyose."},{"book":"Matei","chapter":"6","verse":"6","text":"Lekeni haulomba, wingile mne chiheleto chako, uhinde libani lyako, umlombe Aba wako yang'akoneka. Kuya Aba wako iyakona aghala ighapfisike, katsokughweka."},{"book":"Matei","chapter":"6","verse":"7","text":"“Hamlomba, mleke kulonga chaka ka iwanu ing'awommanya Imulungu pfowotenda. Kwaapfila wopfikitsa imilungu yawo itsowahulika kwa mbuli tsawo nyingi."},{"book":"Matei","chapter":"6","verse":"8","text":"Apfo mleke kwighala nawo. Kwaapfila Aba wenu komanya achila chambama ng'ana mumlombe bae."},{"book":"Matei","chapter":"6","verse":"9","text":"Lekeni mwemwe mlombe apfi,"},{"book":"Matei","chapter":"6","verse":"10","text":"Undewa wako utse"},{"book":"Matei","chapter":"6","verse":"11","text":"Utwing'e leloli ichijo chetu cha chila litsuwa,"},{"book":"Matei","chapter":"6","verse":"12","text":"Utuleghusile ghamatotso ghetu,"},{"book":"Matei","chapter":"6","verse":"13","text":"Uleke kutwingitsa mne ghamaghetso,"},{"book":"Matei","chapter":"6","verse":"14","text":"“Mng'awaleghusila iwanu ghamatotso ghawo, na Aba wenu iyali kulanga pfipfila katsowaleghusila ghamatotso ghenu."},{"book":"Matei","chapter":"6","verse":"15","text":"Lekeni ka ng'amuwaleghusila bae iwanu ghamatotso ghawo, naye Aba wenu iyali kulanga ng'atsowaleghusila bae ghamatotso ghenu."},{"book":"Matei","chapter":"6","verse":"16","text":"“Hamfunga ukuja, mleke kwighala ne iwang'enye iwotenda pfihanga pfawo ka wana usungu ili woneke wafunga ukuja. Nowalongelani ghendo, ma wabokela ghweko lyawo."},{"book":"Matei","chapter":"6","verse":"17","text":"Lekeni haufunga ukuja, ubake ghamafuta mwitwi mwako na uchihopfughe chihanga chako,"},{"book":"Matei","chapter":"6","verse":"18","text":"ili iwanu waleke kumanya ka kufunga, ila yamanye Aba wako yaliyeka yang'akoneka. Na Aba wako iyakona ighapfisike katsokughweka."},{"book":"Matei","chapter":"6","verse":"19","text":"“Mleke ukwika tsimali tsenu muisi, amwo iwang'onyo ne ing'angagha pfotsihinya, na iwabapfi wobomola ne ukwiba."},{"book":"Matei","chapter":"6","verse":"20","text":"Lekeni mwike tsimali tsenu kulanga, ako ing'angagha ne iwang'onyo ng'awotsihinya bae, ne iwabapfi ng'awodaha bae kubomola ne ukwiba."},{"book":"Matei","chapter":"6","verse":"21","text":"Kwaapfila hala hane tsimali tsako, ghumoyo ghwako ghutsokala baho."},{"book":"Matei","chapter":"6","verse":"22","text":"“Tsinenge tsitso ichitasa cha lukuli. Ka nenge tsako tsinogha, lukuli lwako lwose lutsakuwa mne ghumwanga."},{"book":"Matei","chapter":"6","verse":"23","text":"Lekeni ka tsinenge tsako tsiha, lukuli lwako lwose lutsakuwa mchisi. Apfo ka ghumwanga ighuli mghati mwako ghwa ichisi, acho ambe chisi chikulu!"},{"book":"Matei","chapter":"6","verse":"24","text":"“Haduhu imunu iyodaha kuwatumikila iwatwatsa weli, kwaapfila katsomhila yumwe na kumnoghela yungi, au katsomuwinza yumwe na kumbetsa yungi. Ng'amdaha bae kumtumikila Imulungu na tsimali."},{"book":"Matei","chapter":"6","verse":"25","text":"“Apfo nowalongelani, mleke kusumbukila ipfijo au pfokunwa pfambama ili mkale waghima. Wala ng'uli tsenu tsitsopfala choni. Angu ughima ng'aunoghile bae kubita ichijo? Na lukuli ng'alunoghile bae kubita lighwanda?"},{"book":"Matei","chapter":"6","verse":"26","text":"Mlole wapfideghe iwali kulanga, ng'awohanda bae, wala ng'awopfuna bae, wala kwika mkano na Aba wenu iyali kulanga kowaghutitsa! Angu mwemwe ng'amnoghile bae kubita wapfideghe?"},{"book":"Matei","chapter":"6","verse":"27","text":"Yuhi mna mwemwe kwa kwisumbula imwenyegho kodaha ukwongetsa utali wake?"},{"book":"Matei","chapter":"6","verse":"28","text":"“Ule lelo mwosumbukila ghamaghwanda? Mghalole ghamaluwa ighali kumghunda pfaghokula. Ng'aghosang'ana bae wala ukwitendela ghamaghwanda."},{"book":"Matei","chapter":"6","verse":"29","text":"Na nene nomlongelani, hata Selemani imwenyegho mne tsimali tsake tsose, ng'apfasighwe bae pfinoghile ka luwa limwe mna ghamaluwa ghano."},{"book":"Matei","chapter":"6","verse":"30","text":"Lelo ka Imulungu koipfatsa apfo imitsani ye kwibagho, leloli yabaha, na ilupfi yakwasighwa mmoto, angu Imulungu ng'atsompfatsani mwemwe bae? Pfii mwemwe yamtoghola chidogho!"},{"book":"Matei","chapter":"6","verse":"31","text":"Apfo mleke kwisumbula, mwolonga, ‘Tutsakuja choni?’ au ‘Tutsakunwa choni?’ au ‘Tutsopfala choni?’"},{"book":"Matei","chapter":"6","verse":"32","text":"Kwaapfila iwanu ing'awammanyile Imulungu woghasumbukila agho ghose, na Aba wenu iyali kulanga komanya ka mwoghabama agho ghose."},{"book":"Matei","chapter":"6","verse":"33","text":"Lekeni tanu muubame undewa we Imulungu, na mtende aghala ghobama Imulungu, naye katsomwing'ani agho ghose."},{"book":"Matei","chapter":"6","verse":"34","text":"Apfo mleke kughasumbukila gha ilupfi, kwaapfila gha ilupfi ghatsesumbukila ghenyegho. Chila litsuwa lyesumbukila lyenyegho."}]}