{"data":[{"book":"Sams-Zgame","chapter":"44","verse":"1","text":"Anumzamoka korapa'ma nazano tagehe'mokizmima huzmante'nana zana ko tasamizageta tagra tagesafinti antahi'none."},{"book":"Sams-Zgame","chapter":"44","verse":"2","text":"Kagra hihamu ka'anu ama mopafima nemaniza vahetmina zamahe kasope netrenka, ana maka mopafina tagehemokizmia avimazavi hankreankna hanke'za mani'naze. Kagra ha' vahetia zamahe hana hanke'za ama mopa tagehe'moza eri'za knare hu'za mani'naze."},{"book":"Sams-Zgame","chapter":"44","verse":"3","text":"Hagi tagehemo'za bainati kazintetira ha' vahera harahu zamagatere'za ama mopa e'ori'naze. Huge zamagra'a hankaverera hara hu zamagateore'naze. Hanki Kagri hankavenentake tamaga kazamo'ene kavugosafinti masamo zamaza hu'ne. Na'ankure Kagra kavesizmante'nane."},{"book":"Sams-Zgame","chapter":"44","verse":"4","text":"Kagra nagri kini mani'nenka, nagri Anumzana mani'nane. Kagra hanke'za Israeli vahe'mo'za ha' vahe'zmia hara huzmagatere'naze."},{"book":"Sams-Zgame","chapter":"44","verse":"5","text":"Kagri hankavefi ha' vahetia hara huta zamatufeta ometre emetre nehuta, Kagri kagireti ha'ma hurantenaku'ma hanaza vahera zamagofetura tagia reta zmare hapakopatigahune."},{"book":"Sams-Zgame","chapter":"44","verse":"6","text":"Hagi atini'agura antahinomi'na, kazinknoni'amo'a nagu'vazigahie hu'na amuhara hunomue."},{"book":"Sams-Zgame","chapter":"44","verse":"7","text":"Na'ankure Kagrake'za taza hanketa, ha' vahetia hara huzmagaterenone. E'ina hunka zamavaresrama hunerantaza vahera zamazeri zamagaze hu'nane."},{"book":"Sams-Zgame","chapter":"44","verse":"8","text":"Hagi maka kna nanterantetima vuno kinagama omeseana Anumzamokagu akagia nereta, zagamera huta kagia erisga nehune."},{"book":"Sams-Zgame","chapter":"44","verse":"9","text":"Hagi menina kamefi huraminka tatrankeno ha' vahe'mo'za tazeri tagaze nehaze. Ko'ma ha'ma hunaku'ma nevunkenkama nehanaza hunka tagri'enena hatera vunka ome taza nosane."},{"book":"Sams-Zgame","chapter":"44","verse":"10","text":"Hagi tatranketa ha' vahetimofo koro nefronke'za, ha' vahetimo'za rohu eme tre'za keonke'zantia e'nerize."},{"book":"Sams-Zgame","chapter":"44","verse":"11","text":"Hagi tatrankeno ha' vahe'mo'za sipisipi afu'ma ahe'za nenaku'ma hiankna hu'za nerahe'za tahe panani hazageta vahe mopafina hazagreta umani emani hu'none."},{"book":"Sams-Zgame","chapter":"44","verse":"12","text":"Hagi marerifa vaheka'a osi'a zagore atrenka mago zagoa retrora osu'nane."},{"book":"Sams-Zgame","chapter":"44","verse":"13","text":"Kagra tatranke'za tava'ontire'ma nemaniza vahe'mo'za kiza zokago kea hurante'naze. Hagi tagri mopa atupa ometre emetrema hu'neregama manigagi'naza vahe'mo'za kizazokago ke hunerante'za tazeri haviza nehaze."},{"book":"Sams-Zgame","chapter":"44","verse":"14","text":"Tagrira kizazokago ke hunteza tazeri retro hanke'za, zamagena neru'za kizazokago hurante'za tazeri fenkami netraze."},{"book":"Sams-Zgame","chapter":"44","verse":"15","text":"Maka kna hugeforenenantazage'na, tusi nagazegu nehu'na vano nehue."},{"book":"Sams-Zgame","chapter":"44","verse":"16","text":"Hagi maka kema antahunana kizazokago kema hurantaza kege nentahita, ha' vahetimo'zama nonama hu'za ha'ma hurante'zama nehaza zanke negone."},{"book":"Sams-Zgame","chapter":"44","verse":"17","text":"Kagrira tamefira hugamita huhagerafi huvempa keka'a ha'ontaginonanagi, ama ana zantamimo'a tagritera fore nehie."},{"book":"Sams-Zgame","chapter":"44","verse":"18","text":"Tagra Kagrira tamefira hunegamita kana atreta havi kampina ovu'none."},{"book":"Sams-Zgame","chapter":"44","verse":"19","text":"Hianagi tahenka tazeri haviza hutranketa afi kramofo kumapi nemanune. Ana nehunka frizamofo hanizanu refitenerantane."},{"book":"Sams-Zgame","chapter":"44","verse":"20","text":"Hagi tagrama Anumzantimofo agima aheta mono'ma huontege, tazama rusuteta ru vahe' anumzamofontegama nunamuma hunesunkeno'a,"},{"book":"Sams-Zgame","chapter":"44","verse":"21","text":"tamage huno anazana Anumzamo'a keno antahino hu'ne, na'ankure Anumzamo'a Agra tagu'afima oku'ma me'nea zana keno antahino hu'ne."},{"book":"Sams-Zgame","chapter":"44","verse":"22","text":"Hianagi Kagri vahe'ma mani'nona kazigati maka kna tagrira tahe nefrize. Sipisipi afu'ma ahenaku'ma reharino'ma viaza hu'za rehari'za tavre'za nevaze"},{"book":"Sams-Zgame","chapter":"44","verse":"23","text":"Hagi Ra Anumzamoka otinka taza huo! Nahigenka kavura nevasane? Kagera kanirante vava osunka otinka tazahuo."},{"book":"Sams-Zgame","chapter":"44","verse":"24","text":"Nahigenka ke'amnea nehane? Tatama tami'za tazeri havizama nehazageta knafima mani'nonana nahigenka Anumzamoka ontage vahe knara nehane?"},{"book":"Sams-Zgame","chapter":"44","verse":"25","text":"Tagu'amo'a tamino mopafi runtrako higeno, tavufgamo'a avugosaregati mopafi runtrako huno mase."},{"book":"Sams-Zgame","chapter":"44","verse":"26","text":"Anumzantimoka otinka taza huo! Vagaore kavesizanku hunka nona hunka mizasenka tavro."}]}