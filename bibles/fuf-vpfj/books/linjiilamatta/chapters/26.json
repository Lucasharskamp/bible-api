{"data":[{"book":"LINJIILA MATTA","chapter":"26","verse":"1","text":"Ɓay wonii Iisaa gaynii ɗin yewtereeji fow, o wi'i taalibaaɓe makko ɓen:"},{"book":"LINJIILA MATTA","chapter":"26","verse":"2","text":"«Hiɗon andi si balɗe ɗiɗi feƴƴi, *Juldeere Yawtaneede nden waɗay, awa *Ɓii-Aaden on wattete e joge fii yo o fempe e *leggal altindiraangal.»"},{"book":"LINJIILA MATTA","chapter":"26","verse":"3","text":"Tawi onsay hooreeɓe *yottinooɓe sadaka ɓen e mawɓe jamaa on no mooɓondiri ka nder tata yottinoowo mawɗo sadaka on, ɗun ko oo wi'eteeɗo Qayaafa."},{"book":"LINJIILA MATTA","chapter":"26","verse":"4","text":"Ɓe haldi nangirgol Iisaa ƴoyre, ɓe wara."},{"book":"LINJIILA MATTA","chapter":"26","verse":"5","text":"Kono fow e mun ɓe wi'i: «Hinaa ka fewndo juldeere, fii wota murtaldu waɗu e hakkunde jamaa on.»"},{"book":"LINJIILA MATTA","chapter":"26","verse":"6","text":"Nde tawnoo Iisaa no ka saare *Betanii, ka suudu Sim'uunu, oo nawnunooɗo ɗamajan,"},{"book":"LINJIILA MATTA","chapter":"26","verse":"7","text":"debbo ari tawi mo kanko Iisaa. Tawi on debbo no jogii tindohun hayre daneere tew angiri satta-cogguuri. Wa fewndo ko Iisaa jooɗii fii nafagol, kanko debbo on o juuri angiri ndin ka hoore Iisaa."},{"book":"LINJIILA MATTA","chapter":"26","verse":"8","text":"Ɓay wonii taalibaaɓe ɓen yi'ii ɗun, ɓe seytini, ɓe wi'i: «Ko honɗun woni nafa ndee bonnere?"},{"book":"LINJIILA MATTA","chapter":"26","verse":"9","text":"En waawayno yeeyude ndii angiri ko satti, jonna coggu mayri on miskinɓe ɓen.»"},{"book":"LINJIILA MATTA","chapter":"26","verse":"10","text":"Ɓay Iisaa andii ɗun, o wi'i ɓe: «Ko honɗun sattinanton oo debbo? Ko fii ko kuugal moƴƴal o waɗanimmi."},{"book":"LINJIILA MATTA","chapter":"26","verse":"11","text":"Miskinɓe ɓen kan, hiɗon wondi e maɓɓe soono woo, kono min, on wondataa e an soono woo."},{"book":"LINJIILA MATTA","chapter":"26","verse":"12","text":"Ko o hibbiri ndii angiri ka ɓandu an, ko fii no mi hebulanora surreede."},{"book":"LINJIILA MATTA","chapter":"26","verse":"13","text":"Ka haqiiqa mi andinii on, kala ka oo Kibaaru Moƴƴo feɲɲinaa e aduna on, fii koo ko oo debbo waɗi kadi sifete, o anditanee.»"},{"book":"LINJIILA MATTA","chapter":"26","verse":"14","text":"Onsay goɗɗo e *sahaabaaɓe Iisaa ɓen sappoo e ɗiɗo, ɗun ko Yudaasi Iskariiyu, yahi ka hooreeɓe yottinooɓe sadaka ɓen,"},{"book":"LINJIILA MATTA","chapter":"26","verse":"15","text":"o wi'i: «Ko honɗun waawoton mi okkude, mi watta Iisaa e juuɗe mon?» Ɓe limani mo tammaaji cappanɗe tati kaalisi."},{"book":"LINJIILA MATTA","chapter":"26","verse":"16","text":"Gila ontuma himo ɗaɓɓude feere no o wattira Iisaa e juuɗe maɓɓe."},{"book":"LINJIILA MATTA","chapter":"26","verse":"17","text":"Ka ɲallal aranal *Juldeere Bireedi ɗe Aldaa e Lewen ɗen, taalibaaɓe ɓen ari, wi'i Iisaa: «Ko honto faalaɗon yo men moƴƴinanoy on nafakka Juldeere Yawtaneede nden?»"},{"book":"LINJIILA MATTA","chapter":"26","verse":"18","text":"O jaabii ɓe, o wi'i: «Yahee ka saare haa ka kaariijo, wi'on mo: ‹Karamoko'en wi'ii woo: Saa'i maɓɓe on ɓadike, ko ka mon ɓe juulidata e taalibaaɓe maɓɓe ɓen Juldeere Yawtaneede nden.› »"},{"book":"LINJIILA MATTA","chapter":"26","verse":"19","text":"Taalibaaɓe ɓen waɗoyi ko Iisaa yamiri ɓe kon, ɓe moƴƴini nafakka juldeere nden."},{"book":"LINJIILA MATTA","chapter":"26","verse":"20","text":"Ɓay niɓɓii, kanko Iisaa o ɓadii fii nafagol, wondude e sappoo e ɗiɗooɓe ɓen."},{"book":"LINJIILA MATTA","chapter":"26","verse":"21","text":"E nder ko ɓe ɲaamata kon, o wi'i: «Ka haqiiqa mi andinii on, goɗɗo e mon janfoto lan.»"},{"book":"LINJIILA MATTA","chapter":"26","verse":"22","text":"Ɓe aani fota. Onsay mo bee e maɓɓe woni e wi'ugol mo: «E hara Koohoojo, ko min?»"},{"book":"LINJIILA MATTA","chapter":"26","verse":"23","text":"O jaabii ɓe, o wi'i: «Ko on mo mi yollidi jungo e miran gooto janfotoo lan."},{"book":"LINJIILA MATTA","chapter":"26","verse":"24","text":"Awa Ɓii-Aaden on no yahude wano fii makko windori non, kono bone wonanii on janfotooɗo Ɓii-Aaden on. Ko ɓurnoo moƴƴande on neɗɗo ko si o jibinanooka!»"},{"book":"LINJIILA MATTA","chapter":"26","verse":"25","text":"Onsay Yudaasi, ɗun ko janfotooɗo mo on, ƴetti haala kan, wi'i: «Karamoko'en, e hara ko min?»"},{"book":"LINJIILA MATTA","chapter":"26","verse":"26","text":"E nder ko ɓe ɲaamata kon, Iisaa ƴetti bireedi. Ɓay o gaynii du'aade, o taƴiti, o jonni taalibaaɓe ɓen, e hoore himo wi'a: «Jaɓee ɲaamon, ɗunɗoo ko ɓandu an ndun nii.»"},{"book":"LINJIILA MATTA","chapter":"26","verse":"27","text":"O ƴetti kadi jardukun waɗorkun njaram, o jarni Alla, o jonni ɓe, e hoore himo wi'a: «On fow yaree."},{"book":"LINJIILA MATTA","chapter":"26","verse":"28","text":"Ko fii ɗun ko ƴiiƴan an ɗan nii, ƴiiƴan *ahadi hibboyteeɗan ɗan fii yaafuyee junuubaaji ɗuuɗuɓe."},{"book":"LINJIILA MATTA","chapter":"26","verse":"29","text":"Mi andinii on, mi yaritataa hande kadi njaram ɓiɓɓe *wiiɲu haa ɲande mi yaridoyta e mon njaram wiiɲu kesan ka laamateeri Baaba an.»"},{"book":"LINJIILA MATTA","chapter":"26","verse":"30","text":"Ɓay wonii ɓe beytii beyti Zabuura, ɓe yahi ka Fello *Zaytuuni."},{"book":"LINJIILA MATTA","chapter":"26","verse":"31","text":"Onsay Iisaa wi'i ɓe: «E nder oo jemma, on fow on selay lan, ko fii no windii: ‹Mi waray ngaynaako on, wuro baali ngon saakoo.›"},{"book":"LINJIILA MATTA","chapter":"26","verse":"32","text":"Kono tuma mi immintinaa, mi hikkanto on yeeso, tawoyon mi Jaliilu.»"},{"book":"LINJIILA MATTA","chapter":"26","verse":"33","text":"Onsay Petruusu ƴetti haala kan, wi'i mo: «Hay si fow selay on, min non mi selataa on few.»"},{"book":"LINJIILA MATTA","chapter":"26","verse":"34","text":"Onsay Iisaa jaabii mo, wi'i: «Ka haqiiqa mi andinii ma, e oo jemma tigi, ado ndonto ƴoggude, haray a yeddii fii an laabi tati.»"},{"book":"LINJIILA MATTA","chapter":"26","verse":"35","text":"Petruusu jaabii mo kadi, wi'i: «Hay si tawii bee mi maayida e mon, mi yeddataa fii mon few!» Taalibaaɓe ɓen fow kadi wi'iri non."},{"book":"LINJIILA MATTA","chapter":"26","verse":"36","text":"Ɓawto ɗun Iisaa yaadi e maɓɓe e ndee nokkuure wi'eteende *Jatsaymaani, o wi'i taalibaaɓe ɓen: «Jooɗee ɗoo haa mi woɗɗitoo fii toragol.»"},{"book":"LINJIILA MATTA","chapter":"26","verse":"37","text":"O naɓori Petruusu e ɓiɓɓe Zabadii ɓen ɗiɗo. Onsay o fuɗɗii heɓude annde e sokola,"},{"book":"LINJIILA MATTA","chapter":"26","verse":"38","text":"o wi'i ɓe: «Wonkii an kin no aani haa e mayde. Wonee ɗoo, hiiren.»"},{"book":"LINJIILA MATTA","chapter":"26","verse":"39","text":"Onsay o yahi yeeso seeɗa, o sujji, o torori nii, o wi'i: «Baaba an, si no gasa, yo kun jardukun tampere pottito lan. Kono non wota faale an on waɗu, kono yo faale maa on waɗu.»"},{"book":"LINJIILA MATTA","chapter":"26","verse":"40","text":"O artoyi e taalibaaɓe ɓen, o tawi ɓe ɗaanike. O wi'i Petruusu: «Jaka on waawaali hiiridude e an hay saa'i gooto?"},{"book":"LINJIILA MATTA","chapter":"26","verse":"41","text":"Hiiree toroɗon fii wota on naatu e jarrabi. Wonkii kin no yiɗi waɗugol ko moƴƴi, kono ɓandu ndun no lo'i.»"},{"book":"LINJIILA MATTA","chapter":"26","verse":"42","text":"O woɗɗitii ɓe kadi ɗimmun, o torori nii, o wi'i: «Baaba an, si tawii gasataa ka kun jardukun tampere pottitoo lan, hara mi yaraali kun, yo faale maa on waɗu.»"},{"book":"LINJIILA MATTA","chapter":"26","verse":"43","text":"O artoyi kadi, o tawi ɓe ɗaanike, ko fii hari gite maɓɓe ɗen teddii."},{"book":"LINJIILA MATTA","chapter":"26","verse":"44","text":"O acci ɓe ɗon, o yahi, o woɗɗitii ɓe kadi, o torii kadi tammun, o fillitii ɗin konguɗi."},{"book":"LINJIILA MATTA","chapter":"26","verse":"45","text":"Onsay o arti e taalibaaɓe ɓen, o wi'i ɓe: «E on ɗaani kadi, fowtiɗon? Awa jooni saa'i on ɓadike, Ɓii-Aaden on no watteede e juuɗe junuubanke'en."},{"book":"LINJIILA MATTA","chapter":"26","verse":"46","text":"Immee mahen, ko fii wonɗo janfaade lan on ɓadike!»"},{"book":"LINJIILA MATTA","chapter":"26","verse":"47","text":"E nder ko o yewtata kon, hawrondiri Yudaasi, tawdaaɗo e sappoo e ɗiɗooɓe ɓen, hewtidii e jamaa ɗuuɗuɗo jogiiɗo kaafaaje e bedi, immorde e hooreeɓe yottinooɓe sadaka ɓen e mawɓe jamaa on."},{"book":"LINJIILA MATTA","chapter":"26","verse":"48","text":"Tawi wonɗo mo janfaade on waɗaniino ɓe ndee maande ɗoo, o wi'i: «Mo mi hirbii woo, haray ko on. Nangee mo.»"},{"book":"LINJIILA MATTA","chapter":"26","verse":"49","text":"Tun o ɓadii Iisaa, e hoore himo wi'a: «On jaaraama karamoko'en!» Onsay o hirbii mo."},{"book":"LINJIILA MATTA","chapter":"26","verse":"50","text":"Iisaa wi'i mo: «Giɗo an, waɗu ko arɗaa waɗugol kon.» Onsay ɓen yimɓe ɓadii, fawi Iisaa juuɗe, ɓe nangi mo."},{"book":"LINJIILA MATTA","chapter":"26","verse":"51","text":"Tun, goɗɗo e wondunooɓe e Iisaa ɓen fonti jungo, sorti kaafa mun kan, o soppi kurkaadu yottinoowo mawɗo sadaka on, o itti mo nowru ndun."},{"book":"LINJIILA MATTA","chapter":"26","verse":"52","text":"Onsay Iisaa wi'i mo: «Wattu kaafa maa kan ka ka wonnoo ɗon, ko fii ƴettuɓe kaafa ɓen fow, ko kaafa mulirtee."},{"book":"LINJIILA MATTA","chapter":"26","verse":"53","text":"Kaa a sikku mi waawataa toraade Ben an ballal, o addanammi kisan ɓuri koneeli sappoo e ɗiɗi malaa'ika?"},{"book":"LINJIILA MATTA","chapter":"26","verse":"54","text":"Kono si ɗun waɗii, haray ko honno ko bindi ɗin wi'i kon laatorta? Ɓay ko ɗi wi'i kon ko nii haani wonirde!»"},{"book":"LINJIILA MATTA","chapter":"26","verse":"55","text":"Onsay Iisaa wi'i jamaa on: «Hiɗon ardi e kaafaaje e bedi fii nangugol lan, wa si ko ngujjo aranɗon? E hin-le ɲande woo miɗo jooɗii ka *juulirde mawnde, miɗo janna, on nangaali lan."},{"book":"LINJIILA MATTA","chapter":"26","verse":"56","text":"Kono ɗun fow ko waɗiri ko fii ko annabaaɓe ɓen windunoo kon yo laato.» Onsay taalibaaɓe ɓen fow acci mo ɗon, dogi."},{"book":"LINJIILA MATTA","chapter":"26","verse":"57","text":"Onsay nanguɓe Iisaa ɓen naɓi mo ka yottinoowo mawɗo sadaka on, ɗun ko Qayaafa, ka jannooɓe fii Sariya on e mawɓe ɓen mottondiri ɗon."},{"book":"LINJIILA MATTA","chapter":"26","verse":"58","text":"Tawi Petruusu no iwtiri ɓaawo makko ka woɗɗitii haa ka tata yottinoowo mawɗo sadaka on. O naati, o jooɗodi e aynooɓe ɓen fii andugol ko honno ɗun wattinirta."},{"book":"LINJIILA MATTA","chapter":"26","verse":"59","text":"Tawi hooreeɓe yottinooɓe sadaka ɓen e dental fewjooɓe ɓen fow no ɗaɓɓa seedeeji fenaandeeji goo e hoore Iisaa fii no ɓe warira mo,"},{"book":"LINJIILA MATTA","chapter":"26","verse":"60","text":"kono ɓe heɓaali, fii kala seeditotooɓe penaale ɗuuɗuɓe arii."},{"book":"LINJIILA MATTA","chapter":"26","verse":"61","text":"ɓe wi'i: «Oo wi'ii no waawi lancude juulirde Alla mawnde nden, darnitoo nde e nder balɗe tati.»"},{"book":"LINJIILA MATTA","chapter":"26","verse":"62","text":"Onsay yottinoowo mawɗo sadaka on immii, wi'i mo: «A jaabotaako hay huunde e ko ɓee woni seeditaade e hoore maa kon?»"},{"book":"LINJIILA MATTA","chapter":"26","verse":"63","text":"Kono Iisaa fanki. Yottinoowo mawɗo sadaka on wi'i mo: «Mi woondinirii ma Alla Wuuruɗo on, yeeto men si ko an woni *Almasiihu on, ɗun ko *Ɓiɗɗo Alla on.»"},{"book":"LINJIILA MATTA","chapter":"26","verse":"64","text":"Iisaa jaabii mo wi'i: «Ko wano wi'irɗaa non. E hoore ɗun mi andinii on, gila jooni on yi'ay Ɓii-Aaden on no jooɗii ka sengo ɲaamo Jom Bawgal on, no arda e duule iwrude ka kammu.»"},{"book":"LINJIILA MATTA","chapter":"26","verse":"65","text":"Onsay yottinoowo mawɗo sadaka on seeki conci mun ɗin, wi'i: «O hoynii Alla! Ko seedeeji honɗi kadi faalaɗen? On nanii hoyre makko nden!"},{"book":"LINJIILA MATTA","chapter":"26","verse":"66","text":"Ko honɗun sikkuɗon?»"},{"book":"LINJIILA MATTA","chapter":"26","verse":"67","text":"Onsay ɓe tutti mo ka yeeso, ɓe uttii mo, woɓɓe ɓen bantii mo"},{"book":"LINJIILA MATTA","chapter":"26","verse":"68","text":"e hoore hiɓe wi'a: «Ko an yo Almasiihu, hotto ko hombo luubi-maa!»"},{"book":"LINJIILA MATTA","chapter":"26","verse":"69","text":"Onsay tawi Petruusu no jooɗii ka nder tata. Debbo kurkaaduujo ari ɓadii mo, wi'i: «An kadi hiɗa wondunoo e Iisaa, oo jeyaaɗo Jaliilu.»"},{"book":"LINJIILA MATTA","chapter":"26","verse":"70","text":"Kono o yeddi yeeso fow, o wi'i: «Mi andaa ko wonɗaa wowlude!»"},{"book":"LINJIILA MATTA","chapter":"26","verse":"71","text":"Wa ko o fokkitiri ka dambugal njanal, debbo kurkaaduujo goo kadi yi'i mo, wi'i wonnooɓe ɗon ɓen: «Oo no wondunoo e Iisaa, oo jeyaaɗo Naasirata.»"},{"book":"LINJIILA MATTA","chapter":"26","verse":"72","text":"O yeddi kadi e nder woondoore, o wi'i: «Mi andaa oo neɗɗo!»"},{"book":"LINJIILA MATTA","chapter":"26","verse":"73","text":"Ɓay nettii seeɗa, wonnooɓe ɗon ɓen ɓadii, wi'i Petruusu: «Ka haqiiqa ko a goɗɗo e maɓɓe, ko fii haala maa kan no holli iwdi maa ndin.»"},{"book":"LINJIILA MATTA","chapter":"26","verse":"74","text":"Onsay o woni e huɗitagol woonda, wi'a: «Mi andaa oo neɗɗo!» Tun, ndontoori ndin ƴoggi."},{"book":"LINJIILA MATTA","chapter":"26","verse":"75","text":"Petruusu anditi kisan kongol ngol Iisaa wi'unoo mo ngol, wonde: «Ado ndonto ƴoggude, a yedday fii an laabi tati.» Onsay o yalti ka yaasi, o wulli wullaandu sattundu."}]}