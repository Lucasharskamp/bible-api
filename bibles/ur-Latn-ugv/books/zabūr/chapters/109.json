{"data":[{"book":"Zabūr","chapter":"109","verse":"1","text":"Dāūd kā zabūr. Mausīqī ke rāhnumā ke lie."},{"book":"Zabūr","chapter":"109","verse":"2","text":"Kyoṅki unhoṅ ne apnā bedīn aur farebdeh muṅh mere ḳhilāf khol kar jhūṭī zabān se mere sāth bāt kī hai."},{"book":"Zabūr","chapter":"109","verse":"3","text":"Wuh mujhe nafrat ke alfāz se gher kar bilāwajah mujh se laṛe haiṅ."},{"book":"Zabūr","chapter":"109","verse":"4","text":"Merī muhabbat ke jawāb meṅ wuh mujh par apnī dushmanī kā izhār karte haiṅ. Lekin duā hī merā sahārā hai."},{"book":"Zabūr","chapter":"109","verse":"5","text":"Merī nekī ke ewaz wuh mujhe nuqsān pahuṅchāte aur mere pyār ke badle mujh se nafrat karte haiṅ."},{"book":"Zabūr","chapter":"109","verse":"6","text":"Ai Allāh, kisī bedīn ko muqarrar kar jo mere dushman ke ḳhilāf gawāhī de, koī muḳhālif us ke dahne hāth khaṛā ho jāe jo us par ilzām lagāe."},{"book":"Zabūr","chapter":"109","verse":"7","text":"Muqaddame meṅ use mujrim ṭhahrāyā jāe. Us kī duāeṅ bhī us ke gunāhoṅ meṅ shumār kī jāeṅ."},{"book":"Zabūr","chapter":"109","verse":"8","text":"Us kī zindagī muḳhtasar ho, koī aur us kī zimmedārī uṭhāe."},{"book":"Zabūr","chapter":"109","verse":"9","text":"Us kī aulād yatīm aur us kī bīwī bewā ban jāe."},{"book":"Zabūr","chapter":"109","verse":"10","text":"Us ke bachche āwārā phireṅ aur bhīk māṅgne par majbūr ho jāeṅ. Unheṅ un ke tabāhshudā gharoṅ se nikal kar idhar-udhar roṭī ḍhūṅḍnī paṛe."},{"book":"Zabūr","chapter":"109","verse":"11","text":"Jis se us ne qarzā liyā thā wuh us ke tamām māl par qabzā kare, aur ajnabī us kī mehnat kā phal lūṭ leṅ."},{"book":"Zabūr","chapter":"109","verse":"12","text":"Koī na ho jo us par mehrbānī kare yā us ke yatīmoṅ par rahm kare."},{"book":"Zabūr","chapter":"109","verse":"13","text":"Us kī aulād ko miṭāyā jāe, aglī pusht meṅ un kā nām-o-nishān tak na rahe."},{"book":"Zabūr","chapter":"109","verse":"14","text":"Rab us ke bāpdādā kī nāinsāfī kā lihāz kare, aur wuh us kī māṅ kī ḳhatā bhī darguzar na kare."},{"book":"Zabūr","chapter":"109","verse":"15","text":"Un kā burā kirdār Rab ke sāmne rahe, aur wuh un kī yād rū-e-zamīn par se miṭā ḍāle."},{"book":"Zabūr","chapter":"109","verse":"16","text":"Kyoṅki us ko kabhī mehrbānī karne kā ḳhayāl na āyā balki wuh musībatzadā, muhtāj aur shikastādil kā tāqqub kartā rahā tāki use mār ḍāle."},{"book":"Zabūr","chapter":"109","verse":"17","text":"Use lānat karne kā shauq thā, chunāṅche lānat usī par āe! Use barkat denā pasand nahīṅ thā, chunāṅche barkat us se dūr rahe."},{"book":"Zabūr","chapter":"109","verse":"18","text":"Us ne lānat chādar kī tarah oṛh lī, chunāṅche lānat pānī kī tarah us ke jism meṅ aur tel kī tarah us kī haḍḍiyoṅ meṅ sirāyat kar jāe."},{"book":"Zabūr","chapter":"109","verse":"19","text":"Wuh kapṛe kī tarah us se lipṭī rahe, paṭke kī tarah hameshā us se kamarbastā rahe."},{"book":"Zabūr","chapter":"109","verse":"20","text":"Rab mere muḳhālifoṅ ko aur unheṅ jo mere ḳhilāf burī bāteṅ karte haiṅ yihī sazā de."},{"book":"Zabūr","chapter":"109","verse":"21","text":"Lekin tū ai Rab Qādir-e-mutlaq, apne nām kī ḳhātir mere sāth mehrbānī kā sulūk kar. Mujhe bachā, kyoṅki terī hī shafqat tasallībaḳhsh hai."},{"book":"Zabūr","chapter":"109","verse":"22","text":"Kyoṅki maiṅ musībatzadā aur zarūratmand hūṅ. Merā dil mere andar majrūh hai."},{"book":"Zabūr","chapter":"109","verse":"23","text":"Shām ke ḍhalte sāy kī tarah maiṅ ḳhatm hone wālā hūṅ. Mujhe ṭiḍḍī kī tarah jhāṛ kar dūr kar diyā gayā hai."},{"book":"Zabūr","chapter":"109","verse":"24","text":"Rozā rakhte rakhte mere ghuṭne ḍagmagāne lage aur merā jism sūkh gayā hai."},{"book":"Zabūr","chapter":"109","verse":"25","text":"Maiṅ apne dushmanoṅ ke lie mazāq kā nishānā ban gayā hūṅ. Mujhe dekh kar wuh sar hilā kar “Taubā taubā” kahte haiṅ."},{"book":"Zabūr","chapter":"109","verse":"26","text":"Ai Rab mere Ḳhudā, merī madad kar! Apnī shafqat kā izhār karke mujhe chhuṛā!"},{"book":"Zabūr","chapter":"109","verse":"27","text":"Unheṅ patā chale ki yih tere hāth se pesh āyā hai, ki tū Rab hī ne yih sab kuchh kiyā hai."},{"book":"Zabūr","chapter":"109","verse":"28","text":"Jab wuh lānat kareṅ to mujhe barkat de! Jab wuh mere ḳhilāf uṭheṅ to baḳhsh de ki sharmindā ho jāeṅ jabki terā ḳhādim ḳhush ho."},{"book":"Zabūr","chapter":"109","verse":"29","text":"Mere muḳhālif ruswāī se mulabbas ho jāeṅ, unheṅ sharmindagī kī chādar oṛhnī paṛe."},{"book":"Zabūr","chapter":"109","verse":"30","text":"Maiṅ zor se Rab kī satāish karūṅga, bahutoṅ ke darmiyān us kī hamd karūṅga."},{"book":"Zabūr","chapter":"109","verse":"31","text":"Kyoṅki wuh muhtāj ke dahne hāth khaṛā rahtā hai tāki use un se bachāe jo use mujrim ṭhahrāte haiṅ."}]}