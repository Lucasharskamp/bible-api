{"data":[{"book":"2 Wakolinso","chapter":"11","verse":"1","text":"Finyilizeni ludodo kwajili yangu, hata uneva ni mhezi vihi!. Finyilizeni du!"},{"book":"2 Wakolinso","chapter":"11","verse":"2","text":"Nawaonelani finyu, enga ivo Mnungu akuwaonela, nyuwe mkeiga kigoli mtana nikitumizile kwe mgosi yumwenga du, uyo Yesu Kilisito."},{"book":"2 Wakolinso","chapter":"11","verse":"3","text":"Mna nogoha kugamba ubala wenyu no wazaganywe kuuleka uhuwilwa wenyu we kindedi kwa Kilisito, Sa iivo, dizoka kwo upapala wakwe dyamdant'hilizaga Hawa."},{"book":"2 Wakolinso","chapter":"11","verse":"4","text":"Kwaviya kwa kinyemi mwamhokela mnt'hu yeyose akumiziilani, no kuwabilikiza mbuli ya Yesu mtuhu, hiye yudya Yesu kibilikize ulosi wakwe, naho mwazumila Muye na Mbuli Yedi na ulosi hewiligane na udya suwe kibilikize!"},{"book":"2 Wakolinso","chapter":"11","verse":"5","text":"Hangi uneva kugamba miye ni mdodo kwa dyodyose, mwa wadya wose wakwitangwa wegala ulosiwenyu wakulu."},{"book":"2 Wakolinso","chapter":"11","verse":"6","text":"Vadahika hidahile kulonga, hina umanyi, kiitenda imanyike kwenyu mwo lupisi lwose, naho kwavovose."},{"book":"2 Wakolinso","chapter":"11","verse":"7","text":"Togoleni nehibalanga miye kweseleza vileke nyuwe mkwezwe, kwaviya nehi wabilikizani Mbuli Yedi ya Mnungu haheina kulihigwa?"},{"book":"2 Wakolinso","chapter":"11","verse":"8","text":"Umwo nandaga hadamanya ndima kwajili yenyu, nandaga haleligwa ni mafyo ya wahuwila wa Kilisito matuhu. Nadaha kugamba nawahokaga vint'hu vawe vileke niwadamanyilani ndima nyuwe."},{"book":"2 Wakolinso","chapter":"11","verse":"9","text":"Naho Umwo nandile na nyuwe, hyegame mwenyu haunga chochose. Wandugu zangu kulawa Makedonia nawakanigaila kila kia nehaunga enga. Nehinda na wengele vitendese nise kwegamila kwenyu kwa dyodyose diya, naho neni gendeele kutenda ivo."},{"book":"2 Wakolinso","chapter":"11","verse":"10","text":"Kwe kia ikindedi cha Yesu Kilisito nnanacho, hahali yeyose akuunga anitende nise kukeduvya hant'hu hohose mwe Akaya."},{"book":"2 Wakolinso","chapter":"11","verse":"11","text":"Nigambe kugamba hikumuungani? Mnungu kamanya kugamba namiungani."},{"book":"2 Wakolinso","chapter":"11","verse":"12","text":"Nanigendeele kudamanya kiya hudamanya ivi haluse, vileke wadya wakuzumngula luneka wase kulupata, ludya luneka lwa kukeduvya kugamba wadamanya enga ivo suwe kikudamanya."},{"book":"2 Wakolinso","chapter":"11","verse":"13","text":"Kwaviya want'hu awo ni wegala ulosi wo udant'hi, wakudamanya ndima kwa nyambi, wakukehitula woho wenye kunda enga wegala ulosiya Kilisito."},{"book":"2 Wakolinso","chapter":"11","verse":"14","text":"Nivedi! Suwe hakikwehelwa kwaviya hata Mwavu mwenye adaha kukehitula no kunda enga watumigwa ywo ung'azi."},{"book":"2 Wakolinso","chapter":"11","verse":"15","text":"Elo uneva wandima wakwe wakehitula woho wenye kunda enga wandima we kindedi hiyo kint'hu cha kwahela, kwo kubindiliza nawahokele kiya kiwagilwe izindima zawe."},{"book":"2 Wakolinso","chapter":"11","verse":"16","text":"Navuzagiza, mnt'hu asekunigamba miye ni mhezi, mna uneva mwagamba miye ni mhezi, nizumileni ludodo enga mhezi, vileke name ninde na kukeduvila ludodo."},{"book":"2 Wakolinso","chapter":"11","verse":"17","text":"Naivo kiya hulonga ivi haluse, hiyo kiya Zumbe anilagize nilonge, mwe imbuli ino yo kukeduvya, kindedi nalonga enga mhezi."},{"book":"2 Wakolinso","chapter":"11","verse":"18","text":"Kwaviya awengi wakukeduvila mbuli ze isi, miye name neni keduvye."},{"book":"2 Wakolinso","chapter":"11","verse":"19","text":"Nyuwe wenye muwabala, naivo kwa kinyemi mwafinyiliza hata awahezi."},{"book":"2 Wakolinso","chapter":"11","verse":"20","text":"Naho mwafinyiliza hata mt'hu akuwatumagizani, akumyonk'hani, akawatahani, akuwabelani, akuwasant'hulani vibao mwo uso."},{"book":"2 Wakolinso","chapter":"11","verse":"21","text":"Nazumila kugamba nekindilisa wasokezi kuyadamanya ayo. Mna yeyose akugeza kukeduvila kint'hu, nalonga enga mnt'hu mhezi, miye name nakeduvya kwa icho."},{"book":"2 Wakolinso","chapter":"11","verse":"22","text":"Woho Waibulania? Miye name ni Muibulania. Woho Wazilaeli? Hata miye ni Mzilaeli. Wowo ni welekwa wa Ibulahimu? Hata miye."},{"book":"2 Wakolinso","chapter":"11","verse":"23","text":"Woho ni wandima wa Yesu Kilisito, nalonga enga mkilalu, mna mtumwa ywedi kujink'ha woho! Hidamanyisa ndima, hivugailwa mwe mavugailo nk'hanana nyingi, hitoeswa, nk'hanana zose hinda hagihi no kubanika."},{"book":"2 Wakolinso","chapter":"11","verse":"24","text":"Nkanana shano Wayahudi wanitoa ngoda milongo mitatu na kanda,"},{"book":"2 Wakolinso","chapter":"11","verse":"25","text":"Nkanana nt'hatu hitoigwa ni Walumi, naho hitoigwa maiwe nk'hanana imwenga, ngalawa yangu inivunikila nk'hanana nt'hatu mwa mazi, naho nezaga kunda mwa mazi kilo kimwenga na msi umwenga."},{"book":"2 Wakolinso","chapter":"11","verse":"26","text":"Mwe zint'hambo zangu zinyingi nakaulagwa ni nk'hondo ya nk'hananao na wahoki, mwe nk'hondo ya Wayahudi na want'hu hi Wayahudi, nakaulagwa na nk'hondo za mwe mizi, naho kwa makala yaihile, mwe bahali, naho nk'hondo yangu neinda kwa wambuya wa wadant'hi."},{"book":"2 Wakolinso","chapter":"11","verse":"27","text":"Hidamanya ndima no kwangadika, nk'hanana nyingi hicheleza, sala na nk'hilu nehinda navo, nk'hanana nyingi nehafunga no kwikala mwe mp'heho hiina suke."},{"book":"2 Wakolinso","chapter":"11","verse":"28","text":"Haheina kujala mbuli zimwenga nyingi, kila zuwa hitozigwa na ndima za mafyo ya wahuwila wa Kilisito yose."},{"book":"2 Wakolinso","chapter":"11","verse":"29","text":"Yumwenga akanda hakudaha, name nanda hikudaha, uneva yumwenga anagwizwa, moyo wangu waluma."},{"book":"2 Wakolinso","chapter":"11","verse":"30","text":"Uneva hakeduvya nakeduvya kwa vint'hu vikunilagisa ivo nili msoka."},{"book":"2 Wakolinso","chapter":"11","verse":"31","text":"Mnungu na Tati yakwe Zumbe Yesu zina dyakwe neditogolwe ulo na ulo, yehe kamanya kugamba miye hikudant'ha."},{"book":"2 Wakolinso","chapter":"11","verse":"32","text":"Umwo nandaga Damesiki mkulu weisi ehasi ya zumbe Aletasi, aikaga wamizi mwe zink'hili zo mzi vileke wanigwile."},{"book":"2 Wakolinso","chapter":"11","verse":"33","text":"Mna naselezelagwa mwedi langa kwa molukazi kwa gahu niyo namsumka."}]}