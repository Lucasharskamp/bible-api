{"data":[{"book":"SANG'HANO","chapter":"16","verse":"1","text":"Paulo kavika Delibe na Listila, kuyakalile yokala mwanahina imwe yakemigwe Timoteo. Kakala mwana wa mtwanzi wa Kiyahudi Yamtogole Kilisto, ila tataake kakala Mgiliki."},{"book":"SANG'HANO","chapter":"16","verse":"2","text":"Wanhu wamtogole Kilisto wa Listila na Ikonio wanogezwa ng'hani na Timoteo."},{"book":"SANG'HANO","chapter":"16","verse":"3","text":"Paulo kamulonda Timoteo yachole nayo mmwanza wake, kamsola kamwingiza kumbi sama ya Wayahudi wakalile wokala hiko, kwavija wose wavitanga kamba tataake kakala Mgiliki."},{"book":"SANG'HANO","chapter":"16","verse":"4","text":"Viwakalile wobita mmiwambo ija, wawagwaa wanhu malagizo galavigwe na watumigwa wa Kilisto na wavyele wa hiko Yelusalemu, giladi wagagoge."},{"book":"SANG'HANO","chapter":"16","verse":"5","text":"Avo wanhu wamtogole Kilisto wagendelela kugangamala muna inhamanila, na kila zua mheta yao yongezeka."},{"book":"SANG'HANO","chapter":"16","verse":"6","text":"Paulo na wayage wabitila muisi ya Fligia na Galatia, kwavija Loho wa Mulungu kawagomesa sambiwaupete Usenga wa Mulungu muisi ya Asia."},{"book":"SANG'HANO","chapter":"16","verse":"7","text":"Viwavikile muimbaka ya isi ya Misia, wageza kuchola isi ya Bitinia, ila Loho wa Yesu kawagomesa."},{"book":"SANG'HANO","chapter":"16","verse":"8","text":"Avo, wabitila Misia, wahumuluka mbaka mdiwambo da Toloa."},{"book":"SANG'HANO","chapter":"16","verse":"9","text":"Mkipigiti cha ikilo Paulo kona nzozi. Kamona munhu wa isi ya Makedonia kema na kumuyalalila yomulongela, “Wize Makedonia ukatutaze!”"},{"book":"SANG'HANO","chapter":"16","verse":"10","text":"Paulo viyaiwene nzozi hiyo, kipigiti kikija tuisasala kuchola Makedonia, kwavija Mulungu katukema tuwapetele Usenga Unogile."},{"book":"SANG'HANO","chapter":"16","verse":"11","text":"Kulawa Toloa tuloka na meli dimwe kwa dimwe mbaka Samotilake, imitondo yake tuvika Neapoli."},{"book":"SANG'HANO","chapter":"16","verse":"12","text":"Kulawa haja tuchola mbaka Filipi, wambo kulu muisi ya Makedonia, dikalile koloni da Waloma. Tukala haja mazua madodo."},{"book":"SANG'HANO","chapter":"16","verse":"13","text":"Mdizua da Mhumulo tulawa hanze ya ulwivi lwa idiwambo tuchola kumgwazo wa ulwanda, kutugelegeze kamba ako kukala na hanhu ha kutambikila. Tukala hasi na kulongelela na watwanzi wakalile wailundize haja."},{"book":"SANG'HANO","chapter":"16","verse":"14","text":"Mtwanzi imwe yakemigwe Lidia, yakalile yochuluza vivalo va hela bwando kulawa mdiwambo da Tiatila, yakalile yomtambikila Mulungu, katutegeleza. Mndewa kauvugula moyo wake, kagabokela gaja gakalile golongigwa na Paulo."},{"book":"SANG'HANO","chapter":"16","verse":"15","text":"Heyo na wanhu wa kung'anda yake viwabatizigwe, katugoneka yotuyalalila yolonga, “Ihawa munyona kamba nie nimtogola Mndewa, izoni mkale mng'anda yangu.” Abaho, katunanahila tuchole."},{"book":"SANG'HANO","chapter":"16","verse":"16","text":"Zua dimwe vitukalile tochola hanhu ha kutambikila, tumting'hana nyakadala wa kitwanzi yakalile na kinyamkela wa ulaguzi. Nyakadala hiyo kakala yowagwelela hela bwando wakulu zake kulawa mzisang'hano zake za ulaguzi."},{"book":"SANG'HANO","chapter":"16","verse":"17","text":"Mndele ino kamuwinza Paulo na tweye, kenula lwangi kalonga, “Wanhu wano wawo watumigwa wa Mulungu Mkulu Ng'hani! Wowapeteleni nzila ya kukomboligwa!”"},{"book":"SANG'HANO","chapter":"16","verse":"18","text":"Na katenda vino mmazua bwando, ila Paulo kona lusango, kahinduka na kumulongela ikinyamkela, “Mtwaga da Yesu Kilisto, nokulonda umulawe mndele ino!” Na kipigiti kikija ija ikinyamkela kamulawa."},{"book":"SANG'HANO","chapter":"16","verse":"19","text":"Iwakulu zake viwawene kamba tamanilo jao da kupata hela dimala, wawagoga Paulo na Sila na kuwakwekwesa mbaka kuna disoko haulongozi wa wanhu wali na udaho."},{"book":"SANG'HANO","chapter":"16","verse":"20","text":"Wawagala ha walamula walonga, “Wambo jetu dibanangigwa sama ya Wayahudi wano."},{"book":"SANG'HANO","chapter":"16","verse":"21","text":"Wozipeta nzoela zigomesigwe na malagizo getu kuzibokela ama kuziwinza, kwavija tweye twa wenekae wa Loma.”"},{"book":"SANG'HANO","chapter":"16","verse":"22","text":"Dale da wanhu dikiilumba na kuwavamhila, na iwalamula walagiza wavuligwe vivalo vao, abaho, walanhigwe mbalati."},{"book":"SANG'HANO","chapter":"16","verse":"23","text":"Viweshile kuwalanha ng'hani, wawagela mkifungo, na mwimilizi wa ing'anda ya kifungo kalagizigwa yawemilize goya."},{"book":"SANG'HANO","chapter":"16","verse":"24","text":"Na heyo viyabokele ndagizi ino, kawagela mdigati da mng'anda, na kuwadaza gamagulu na mhikwi."},{"book":"SANG'HANO","chapter":"16","verse":"25","text":"Viivikile kilo kikulu Paulo na Sila wakala wotambika na kumwimbila Mulungu nyila za kumtogola, na wanhu wayagwe wakalile wafungigwe na hewo wakala wowategeleza. Paulo na Sila womwimbila Mulungu."},{"book":"SANG'HANO","chapter":"16","verse":"26","text":"Bahaja ulawilila mgudemo mkulu wa isi, hata msingi wa ing'anda ya kifungo utigisika. Baho nyivi zose za ing'anda ya kifungo zivuguka, na minyolo ikalile iwafungile ikongoloka."},{"book":"SANG'HANO","chapter":"16","verse":"27","text":"Ija imwimilizi wa ing'anda ya kifungo kalamuka, na viyawene zinyivi za ing'anda ya kifungo zivuguka, kasomola zele jake na kulonda kukiikoma kwavija kagelegeza kamba wanhu wakalile mkifungo wakimbila."},{"book":"SANG'HANO","chapter":"16","verse":"28","text":"Ila Paulo kenula dizwi kalonga, “sambiuikome mwenyego! Tweye tose twa bahano!”"},{"book":"SANG'HANO","chapter":"16","verse":"29","text":"Viyamkemile munhu yagale viwenge, ija imwimilizi wa ing'anda ya ikifungo kakimbilila mng'anda, kailagaza haulongozi wa gamagulu ga Paulo na Sila kuno yogudema."},{"book":"SANG'HANO","chapter":"16","verse":"30","text":"Abaho, kawalava hanze kawauza, “Wandewa, nhendeze giladi nikomboligwe?”"},{"book":"SANG'HANO","chapter":"16","verse":"31","text":"Wamwidika, “Mtogole Mndewa Yesu, kokomboligwa gweye na wanhu wali mng'anda yako.”"},{"book":"SANG'HANO","chapter":"16","verse":"32","text":"Abaho, wampetela Usenga wa Mndewa, heyo na wanhu wose wali mng'anda yake."},{"book":"SANG'HANO","chapter":"16","verse":"33","text":"Kipigiti kikija cha ikilo ija imwimilizi kawasola Paulo na Sila kawasuluza vilonda vao, baho heyo na wanhu wose wali mng'anda yake wabatizigwa."},{"book":"SANG'HANO","chapter":"16","verse":"34","text":"Kawasola, kawagala kung'anda yake, na kuwagwelela mandia. Heyo na wanhu wose wali mng'anda yake wadeng'ha ng'hani, kwavija wamtogola Mulungu."},{"book":"SANG'HANO","chapter":"16","verse":"35","text":"Imitondo iyagwe, walamula wawalagiza wakulu wa asikali wa Loma, walonga, “Walekeseni waja wanhu wachole.”"},{"book":"SANG'HANO","chapter":"16","verse":"36","text":"Ija imwimilizi wa ing'anda ya kifungo kamulongela Paulo, “Walamula walagiza kamba mulekesigwe. Avo, laweni hanze, mchole mditindiwalo.”"},{"book":"SANG'HANO","chapter":"16","verse":"37","text":"Ila Paulo kawalongela iwakulu wa asikali, “Hatutendile mbuli yoyose ihile, ila watutoa haulongozi wa wanhu, na kutugela mkifungo kamba tweye twa wenekae wa wambo da Loma. Na sambi wolonda kutulava mkifiso. Bule! Leka weze watulekese wenyego.”"},{"book":"SANG'HANO","chapter":"16","verse":"38","text":"Wakulu wa asikali wawalongela walamula mbuli zino, na hewo viwahulike kamba Paulo na Sila wakala wenekae wa Loma, wadumba."},{"book":"SANG'HANO","chapter":"16","verse":"39","text":"Weza wawayalalila, na viweshile kuwalava hanze, wawalongela wahalawe mdiwambo dija."},{"book":"SANG'HANO","chapter":"16","verse":"40","text":"Paulo na Sila viwalawile mkifungo, wachola hakae ya Lidia, viweshile kuiyona na wanhu wamtogole Kilisto, wawagangamiza, abaho, wachola."}]}