{"data":[{"book":"2 Madzimambo","chapter":"24","verse":"1","text":"Mumazuva okutonga kwaJehoyakimi Nebhukadhinezari mambo weBhabhironi akakunda nyika, Jehoyakimi akava muranda wake kwamakore matatu. Asi akazoshandura pfungwa dzake akamukira Nebhukadhinezari."},{"book":"2 Madzimambo","chapter":"24","verse":"2","text":"Jehovha akatuma vaBhabhironi navaAramu navaMoabhu uye navaAmoni kuti vazorwisa. Akavatuma kunoparadza Judha, sezvakarehwa neshoko raJehovha rakataurwa navaranda vake navaprofita."},{"book":"2 Madzimambo","chapter":"24","verse":"3","text":"Zvirokwazvo zvinhu izvi zvakaitika kuna Judha sezvazvakarayirwa naJehovha, kuitira kuti avabvise pamberi pake nokuda kwezvivi zvaManase nezvose zvaakaita,"},{"book":"2 Madzimambo","chapter":"24","verse":"4","text":"zvinosanganisira kuteura ropa risina mhosva. Nokuti akanga azadza Jerusarema neropa risina mhosva, uye Jehovha akanga asingadi kumukanganwira."},{"book":"2 Madzimambo","chapter":"24","verse":"5","text":"Kana zviri zvimwe zvakaitika pakutonga kwaJehoyakimi, nezvose zvaakaita, hazvina kunyorwa here mubhuku renhoroondo dzamadzimambo eJudha?"},{"book":"2 Madzimambo","chapter":"24","verse":"6","text":"Jehoyakimi akazorora namadzibaba ake. Uye Jehoyakini, mwanakomana wake akamutevera paumambo."},{"book":"2 Madzimambo","chapter":"24","verse":"7","text":"Mambo weIjipiti haana kuzobudazve kubva munyika yake nokuti mambo weBhabhironi akanga atora nyika yake yose, kubva kuRwizi rweIjipiti kusvikira kuRwizi Yufuratesi."},{"book":"2 Madzimambo","chapter":"24","verse":"8","text":"Jehoyakini akanga ava namakore gumi namasere paakava mambo, uye akatonga kwemwedzi mitatu muJerusarema. Zita ramai vake rainzi Nehushita mwanasikana waErinatani; vaibva muJerusarema."},{"book":"2 Madzimambo","chapter":"24","verse":"9","text":"Akaita zvakaipa pamberi paJehovha, sezvakanga zvaitwa nababa vake."},{"book":"2 Madzimambo","chapter":"24","verse":"10","text":"Panguva iyoyo varanda vaNebhukadhinezari mambo weBhabhironi vakaenda kuJerusarema vakarikomba,"},{"book":"2 Madzimambo","chapter":"24","verse":"11","text":"uye Nebhukadhinezari pachake akasvika kuguta, varanda vake pavakanga vakarikomba."},{"book":"2 Madzimambo","chapter":"24","verse":"12","text":"Jehoyakini mambo weJudha, namai vake, navaranda vake, namakurukota ake, navabati vake vakazvipira vose kwaari."},{"book":"2 Madzimambo","chapter":"24","verse":"13","text":"Sezvakanga zvarehwa naJehovha, Nebhukadhinezari akabvisa pfuma yose mutemberi yaJehovha nomumuzinda wamambo, uye akatora midziyo yose yegoridhe yakanga yaitirwa temberi yaJehovha naSoromoni mambo weIsraeri."},{"book":"2 Madzimambo","chapter":"24","verse":"14","text":"Akatapa Jerusarema rose: vabati vose navarume vehondo vose, navarume voumhizha vose, navapfuri vesimbi, vaiva vanhu zviuru gumi. Varombo vokupedzisira ndivo vakasara chete munyika imomo."},{"book":"2 Madzimambo","chapter":"24","verse":"15","text":"Nebhukadhinezari akatora Jehoyakini akamuita nhapwa kuBhabhironi. Akatorawo mai vamambo, navakadzi vake, navabati vake navarume vaitungamirira nyika muJerusarema akavaendesa kuBhabhironi."},{"book":"2 Madzimambo","chapter":"24","verse":"16","text":"Mambo weBhabhironi akabudisawo hondo yose yavarume zviuru zvinomwe, vakasimba pakurwa, nechiuru chimwe chete chavarume voumhizha navapfuri vesimbi akavaendesa kuBhabhironi."},{"book":"2 Madzimambo","chapter":"24","verse":"17","text":"Akaita Matania babamunini vaJehoyakini, mambo panzvimbo yaJehoyakini uye akashandura zita rake akamutumidza kuti Zedhekia."},{"book":"2 Madzimambo","chapter":"24","verse":"18","text":"Zedhekia akanga ana makore makumi maviri nerimwe chete paakava mambo, uye akatonga muJerusarema kwamakore gumi nerimwe. Zita ramai vake rainzi Hamutari mwanasikana waJeremia; vaibva kuRibhina."},{"book":"2 Madzimambo","chapter":"24","verse":"19","text":"Akaita zvakaipa pamberi paJehovha, sezvakanga zvaita Jehoyakini."},{"book":"2 Madzimambo","chapter":"24","verse":"20","text":"Izvi zvakaitika kuJerusarema neJudha nokuda kwehasha dzaJehovha, uye pakupedzisira akavabvisa pamberi pake."}]}