{"data":[{"book":"Filipi Kaane","chapter":"1","verse":"1","text":"N tan Pɔli nun Timɔte, Alaa Muxu Sugandixin Yesu a walikɛne, nxu bata ɛ tan Alaa Muxu Sugandixina yama sariɲanxin xɔntɔn naxanye sa Filipi taani e nun dɛnkɛlɛya yamaan xunmatone nun mali tiine."},{"book":"Filipi Kaane","chapter":"1","verse":"2","text":"En Fafe Ala nun en Marigi Yesu Alaa Muxu Sugandixin xa hinanna nun bɔɲɛ xunbenla fi ɛ ma."},{"book":"Filipi Kaane","chapter":"1","verse":"3","text":"Ɛ fe na rabira n ma waxati yo yi, n barikan birama nɛn Ala xa."},{"book":"Filipi Kaane","chapter":"1","verse":"4","text":"N na Ala maxandima ɛ xa sɛwan nin waxatin birin!"},{"book":"Filipi Kaane","chapter":"1","verse":"5","text":"Amasɔtɔ ɛ bata n mali Yesu a fe Xibaru Faɲin nalideni keli lɔxɔ singen ma han to."},{"book":"Filipi Kaane","chapter":"1","verse":"6","text":"N laxi a ra yati, Ala naxan wali faɲini ito fɔlɔxi ɛ tagi, a a rakamalima nɛn han a Muxu Sugandixin Yesu fa lɔxɔni."},{"book":"Filipi Kaane","chapter":"1","verse":"7","text":"A lan xaxinli ito xa lu n ma ɛ fe yi, amasɔtɔ ɛ fe ramaraxi n bɔɲɛni. Bayo xa n xidixi yɔlɔnxɔnna ra, hanma xa n Yesu a fe Xibaru Faɲin xun mayɛngɛma, n yi a yɛba, en birin Alaa hinanni."},{"book":"Filipi Kaane","chapter":"1","verse":"8","text":"Ala nan n seren na a ɛ rafan n ma xanuntenya kɛndɛni naxan kelixi Yesu Alaa Muxu Sugandixin yɛtɛɛn ma."},{"book":"Filipi Kaane","chapter":"1","verse":"9","text":"N ma Ala maxandin ni ito ra: Ala xa lu ɛ xanuntenyaan fari sɛ fe kolonna nun famun kɛndɛn na han,"},{"book":"Filipi Kaane","chapter":"1","verse":"10","text":"alogo ɛ xa nɔ fe faɲin kolonɲɛ, ɛ yi lu fɛtareyaan nun sɔntareyani han Alaa Muxu Sugandixin fa lɔxɔna."},{"book":"Filipi Kaane","chapter":"1","verse":"11","text":"Ɛ xa dɛfe kɛwali tinxinxine yi naxanye kelima Yesu Alaa Muxu Sugandixin ma, Ala binye feen nun a batu feen na."},{"book":"Filipi Kaane","chapter":"1","verse":"12","text":"Ngaxakedenne, n waxi a xɔn ma nɛn, ɛ xa a kolon feen naxanye liga n na, ne bata Yesu a fe Xibaru Faɲin mali, a siga yɛɛn na."},{"book":"Filipi Kaane","chapter":"1","verse":"13","text":"Amasɔtɔ a bata makɛnɛn mangana sofane birin nun muxune birin xa, fa fala a n kasoon na Alaa Muxu Sugandixin nan ma fe ra."},{"book":"Filipi Kaane","chapter":"1","verse":"14","text":"Ngaxakedenna naxanye e lannayaan saxi Marigini, n to saxi kasoon na, ne bata wɛkilɛn sɔtɔ Alaa falan nalideni ki faɲi, e mi gaxu."},{"book":"Filipi Kaane","chapter":"1","verse":"15","text":"Ɲɔndin na a ra, e tan ndee Alaa Muxu Sugandixina fe kawandi bama milɛn nun lantareyaan nin, koni ndee a ligama ɲɛnige faɲiyaan nin."},{"book":"Filipi Kaane","chapter":"1","verse":"16","text":"Ne a ligama xanuntenyaan nin, amasɔtɔ e a kolon a n ma wanla findixi Yesu a fe Xibaru Faɲin xun mayɛngɛ feen nan na."},{"book":"Filipi Kaane","chapter":"1","verse":"17","text":"Bodene tan Alaa Muxu Sugandixina fe kawandin bama yɛtɛ yigboon nin. E miriyane mi fan. E waxi nde sa feni n ma tɔrɔn fari kasoon na."},{"book":"Filipi Kaane","chapter":"1","verse":"18","text":"Fefe mi na ra. Xa e miriyaan findi a faɲin na, xa a findi a ɲaxin na, Alaa Muxu Sugandixina fe bata rali kiin birin yi. Na bata n sɛwa, n mɔn luma nɛn sɛwani."},{"book":"Filipi Kaane","chapter":"1","verse":"19","text":"Amasɔtɔ n na a kolon fa fala na birin findima n ma kisin nan na ɛ Ala maxandine nun Yesu Alaa Muxu Sugandixina Niin barakan nin."},{"book":"Filipi Kaane","chapter":"1","verse":"20","text":"Bayo n naxan mamɛma e nun naxan xɔli n ma, n nama yagi fe yo yi mumɛ. Koni n xa limaniya iki alo waxati danguxine yi alogo yamaan xa Alaa Muxu Sugandixin binya n fati bɛndɛna fe ra, xa n lu n nii ra, hanma xa n faxa."},{"book":"Filipi Kaane","chapter":"1","verse":"21","text":"Amasɔtɔ Alaa Muxu Sugandixin nan findixi n tan ma dunuɲa yi gidin na, sayaan yi findi tɔnɔn na n xa."},{"book":"Filipi Kaane","chapter":"1","verse":"22","text":"Koni xa n lu dunuɲa yi, n nɔɛ wali faɲina nde kɛ nɛn. N lan n xa nanse liga? N mi a kolon."},{"book":"Filipi Kaane","chapter":"1","verse":"23","text":"Fe firinni itoe birin xɔnla n ma: N waxi keli feni dunuɲani ito yi, n sa lu Alaa Muxu Sugandixin fɛma, na nan fan ki faɲi."},{"book":"Filipi Kaane","chapter":"1","verse":"24","text":"Koni ɛ tan ma fe ra, a lan n lu n nii ra fati bɛndɛni."},{"book":"Filipi Kaane","chapter":"1","verse":"25","text":"N to laxi na ra, n bata a kolon a n luma nɛn ɛ yɛ alogo ɛ xa siga yɛɛn na, ɛ sɛwa ɛ dɛnkɛlɛyani."},{"book":"Filipi Kaane","chapter":"1","verse":"26","text":"N mɔn na xɛtɛ ɛ fɛma, ɛ Alaa Muxu Sugandixin Yesu matɔxɔn xun masama nɛn n ma fe ra."},{"book":"Filipi Kaane","chapter":"1","verse":"27","text":"Koni, ɛ siga ti kiin xa lan Alaa Muxu Sugandixina Xibaru Faɲin ma, alogo xa n fa ɛ fɛma, hanma xa n be, n xa a mɛ nɛn fa fala ɛ xaxili kedenni, ɛ sɔbɛ soxi ɛ bode xɔn ma dɛnkɛlɛyani Xibaru Faɲina fe ra kii kedenni."},{"book":"Filipi Kaane","chapter":"1","verse":"28","text":"Ɛ nama gaxu ɛ yɛngɛfane yɛɛ ra mumɛ! Na a yitama e ra nɛn fa fala e halagima nɛn, a ɛ tan kisin kiraan nan xɔn Ala barakani."},{"book":"Filipi Kaane","chapter":"1","verse":"29","text":"Bayo a bata a ragidi a hinanni a ɛ xa la Alaa Muxu Sugandixin na, ɛ mɔn yi tɔrɔ a fe ra,"},{"book":"Filipi Kaane","chapter":"1","verse":"30","text":"ɛ lu na yɛngɛ kedenna soɛ, ɛ n to naxan soɛ, alo ɛ mɔn bata a mɛ kii naxan yi, han iki n na fari."}]}