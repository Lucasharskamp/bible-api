{"data":[{"book":"2 ImiLando","chapter":"15","verse":"1","text":"Umoya kaNkulunkulu wehlela phezu kuka-Azariya indodana ka-Odedi."},{"book":"2 ImiLando","chapter":"15","verse":"2","text":"Waphuma ukuba ayehlangabezana lo-Asa wasesithi kuye, “Lalela kimi, Asa labo bonke abakoJuda labakoBhenjamini. UThixo ulawe nxa wena ukuye. Nxa umfuna, uzamthola, kodwa nxa umlahla uzakulahla."},{"book":"2 ImiLando","chapter":"15","verse":"3","text":"Okwesikhathi eside abako-Israyeli babengelaye uNkulunkulu weqiniso, bengelaye umphristi wokufundisa njalo bengelawo umthetho."},{"book":"2 ImiLando","chapter":"15","verse":"4","text":"Kodwa osizini lwabo baphendukela kuThixo, uNkulunkulu ka-Israyeli, bamdinga bamthola."},{"book":"2 ImiLando","chapter":"15","verse":"5","text":"Ngalezonsuku, ngenxa yokuxokozela okukhulu kwezizwe, kwakungelula ukuhambahamba."},{"book":"2 ImiLando","chapter":"15","verse":"6","text":"Kwakulencithakalo isizwe sichithwa ngesinye, umuzi uchithwa ngomunye, ngoba uNkulunkulu wabehlisela zonke inhlobonhlobo zosizi."},{"book":"2 ImiLando","chapter":"15","verse":"7","text":"Kodwa wena, qina ungayekethisi, ngoba owakho umsebenzi uzakuba lomvuzo.”"},{"book":"2 ImiLando","chapter":"15","verse":"8","text":"U-Asa wathi ewezwa lamazwi lesiphrofethi sika-Azariya indodana ka-Odedi umphrofethi, waqina waba lesibindi. Wasusa zonke izithombe ezinengisayo kulolonke ilizwe lakoJuda lelakoBhenjamini lasemizini ayeyithumbile emaqaqeni ako-Efrayimi. Wavuselela i-alithari likaThixo elaliphambi komkoto wethempeli likaThixo."},{"book":"2 ImiLando","chapter":"15","verse":"9","text":"Wasebuthanisa bonke abakoJuda labakoBhenjamini kanye labantu ababevela ko-Efrayimi, lakoManase kanye lakoSimiyoni ababehlezi phakathi kwabo, ngoba babebanengi kakhulu abako-Israyeli ababethe ngokubona ukuthi uThixo uNkulunkulu wayelaye bathutha beza ngakuye."},{"book":"2 ImiLando","chapter":"15","verse":"10","text":"Babuthana eJerusalema ngenyanga yesithathu ngomnyaka wetshumi lanhlanu wokubusa kuka-Asa."},{"book":"2 ImiLando","chapter":"15","verse":"11","text":"Ngalesosikhathi benza imihlatshelo kuThixo eyezinkomo ezingamakhulu ayisikhombisa lezimvu kanye lembuzi eziyizinkulungwane eziyisikhombisa kulezo ababezithumbe babuya lazo."},{"book":"2 ImiLando","chapter":"15","verse":"12","text":"Benza isivumelwano sokuba bamdinge uThixo, uNkulunkulu wabokhokho babo, ngezinhliziyo zabo ezipheleleyo langomoya."},{"book":"2 ImiLando","chapter":"15","verse":"13","text":"Bonke ababengayi kumdinga uThixo, uNkulunkulu ka-Israyeli, babefanele babulawe, loba bebancinyane loba bebakhulu, loba kungowesilisa kumbe owesifazane."},{"book":"2 ImiLando","chapter":"15","verse":"14","text":"Benza isifungo kuThixo ngokuvungama, bememeza njalo bevuthela lamacilongo lempondo."},{"book":"2 ImiLando","chapter":"15","verse":"15","text":"AbakoJuda bathokoza bonke ngesifungo ngoba babesenze ngenhliziyo yabo yonke. Bamdinga uThixo ngokulangatha, wabavumela ukuthi bamthole. Ngakho uThixo wabanika ukuthula inxa zonke."},{"book":"2 ImiLando","chapter":"15","verse":"16","text":"Inkosi u-Asa yasusa ugogo wayo uMahakha esikhundleni sokuba yindlovukazi ngoba wayenze insika yokukhonzela unkulunkulukazi u-Ashera oyisinengiso. U-Asa wayidiliza insika, wayiqumaquma wayitshisela eSigodini saseKhidironi."},{"book":"2 ImiLando","chapter":"15","verse":"17","text":"Lanxa engasusanga izindawo zokukhonzela ko-Israyeli, u-Asa wayezinikele kuThixo ngenhliziyo yakhe yonke empilweni yakhe yonke."},{"book":"2 ImiLando","chapter":"15","verse":"18","text":"Wangenisa ethempelini likaNkulunkulu isiliva legolide lezinto lezo yena kanye loyise ababezahlukanisele uThixo."},{"book":"2 ImiLando","chapter":"15","verse":"19","text":"Akusazange kube lempi kwaze kwaba ngumnyaka wamatshumi amathathu lanhlanu wokubusa kuka-Asa."}]}