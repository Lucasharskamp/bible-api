{"data":[{"book":"Kulawa","chapter":"22","verse":"1","text":"“Munhu yahabawa ng'ombe hebu ng'hondolo na kumchinja hebu kumchuuza, kolondeka yalihe ng'ombe watano kwa ng'ombe imwe na ng'hondolo wane kwa ng'hondolo imwe."},{"book":"Kulawa","chapter":"22","verse":"2","text":"Mbavi yahafikigwa kobena kaye ichilo, yahatowigwa mbaka kudanganika, yamkomile kabule ubananzi."},{"book":"Kulawa","chapter":"22","verse":"3","text":"Mbali mbavi iyo yahagwiligwa uchile na kukomigwa, yamkomile kana ubananzi. Mbavi iyo kolondeka yabweleze chinhu, one kabule kolondeka yachuuzigwe muladi kuliha ubavi wake."},{"book":"Kulawa","chapter":"22","verse":"4","text":"One mnyama yabawigwe yahapatika yahawa mgima kwa mbavi iyo, basi mbavi iyo kezamuliha miyanza midi, yawe ng'ombe hebu chihongwe hebu ng'hondolo."},{"book":"Kulawa","chapter":"22","verse":"5","text":"“Munhu yahawadima wanyama wake muna umgunda wa mizabibu na kumulekelela mnyama wake yaje muna umgunda wa munhu imwenga, kezaliha udanganyi uwo kwa ndiya inogile ya umgunda wake mwenyewo hebu mgunda wake wa mizabibu."},{"book":"Kulawa","chapter":"22","verse":"6","text":"“One munhu yahakwacha moto, nawo uhasoma mibiki ya miwa na kwenela mbaka kusoma maguniya ya ndiya hebu ndiya za munhu imwenga zili hazinagoboligwa hebu mgunda wose wahaka, munhu ija yakwachile moto uwo kolondeka kuliha udanganyi uwo wose."},{"book":"Kulawa","chapter":"22","verse":"7","text":"“One munhu yahamwing'ha miyage chinhu hebu hela yamwikile goya, maabaho ibawigwa ukaye yake, mbavi yahapatika kolondeka yalihe hela iyo miyanza midi."},{"book":"Kulawa","chapter":"22","verse":"8","text":"Mbali mbavi one hapatike, mwene kaye kezahita haulongozi ha Mulungu muladi kulonga ukweli kuwa yeye kamwabule muubavi wa vinhu va miyage."},{"book":"Kulawa","chapter":"22","verse":"9","text":"Kwahawa na kuiswela kwa ichimu cha ng'ombe hebu chihongwe, hebu chinhu chochose chagile, wanhu waidi wolonga ni chawo, wanhu watendile ivo wezagaligwa haulongozi wa Mulungu. Munhu ija Mulungu yondayalamule kuwa kabananga, kezamuliha miyage miyanza midi."},{"book":"Kulawa","chapter":"22","verse":"10","text":"“Munhu yahamwing'ha miyage ng'ombe hebu ng'hondolo hebu chihongwe hebu mnyama imwenga yoyose yamulole goya na mnyama iyo yahafa hebu yahalumila hebu yahasoligwa bila munhu imwenga kumuwona,"},{"book":"Kulawa","chapter":"22","verse":"11","text":"chilaho haulongozi wa Mndewa Mulungu chizalamula hagati yawo kulagusa kuwa iyo yeng'higwe kamwabule muubavi wa vinhu va miyage. Mwene mnyama iyo kezatogola chilaho icho, na iyo miyage hezaliha chochose."},{"book":"Kulawa","chapter":"22","verse":"12","text":"Mbali one ihamanyika kuwa mnyama kabawigwa kumwake, imunhu iyo kolondeka yamulihe mwene mnyama."},{"book":"Kulawa","chapter":"22","verse":"13","text":"One kakomigwa na wanyama wa kumbago, munhu iyo kolondeka yamgale imnyama fana usindila, halondeka kuliha chochose kwa mnyama yoyakomigwe na wanyama wa kumbago."},{"book":"Kulawa","chapter":"22","verse":"14","text":"“One munhu yahazima mnyama kwa miyage, maabaho mnyama iyo kalumila hebu kafa, lusita mwene mnyama kahabule, ija yazime kolondeka yamulihe mnyama fana ija."},{"book":"Kulawa","chapter":"22","verse":"15","text":"Mbali one ilawilila mwene mnyama kabaho, yazime hezaliha chochose. One kakala yazimigwe kwa hela, hela izo zizafaya kwa kwaga kwa mnyama iyo."},{"book":"Kulawa","chapter":"22","verse":"16","text":"“Munhu yahamvwizila mhambe yeli hanauzigwa na kambandama, kolondeka yamfungile zengele na kumsola yawe muke wake."},{"book":"Kulawa","chapter":"22","verse":"17","text":"Tata wa mndele iyo yahalema ng'hani kumzengeza mwanage, munhu iyo kezaliha hela ya zengele yoilondeka kwa mndele yeli mhambe."},{"book":"Kulawa","chapter":"22","verse":"18","text":"“Sekeumuleke mwanamke muhawi yawe mgima."},{"book":"Kulawa","chapter":"22","verse":"19","text":"“Munhu yoyose yoibandama na mnyama kolondeka yakomigwe."},{"book":"Kulawa","chapter":"22","verse":"20","text":"“Munhu yoyose yomulavila nhambiko mulungu imwenga badala ya Mndewa Mulungu muhala, kolondeka yakomigwe."},{"book":"Kulawa","chapter":"22","verse":"21","text":"“Sekeumbamanye nyambenyambe hebu kumgaza, mana na mweye iviya mukala nyambenyambe muna iisi ya Misili."},{"book":"Kulawa","chapter":"22","verse":"22","text":"Sekeumgaze mgane yoyose hebu mwana mchiwa."},{"book":"Kulawa","chapter":"22","verse":"23","text":"One uhawabamanya nawo wahanyululuka, ukweli nizahulika ndilo yawo."},{"book":"Kulawa","chapter":"22","verse":"24","text":"Nizakuwa na ludoko ng'hani na nizamkomani na panga. Wake zenu wezakuwa wagane na wanenu wezakuwa wachiwa."},{"book":"Kulawa","chapter":"22","verse":"25","text":"“Uhamwazima hela munhu yoyose mwa iwanhu wangu weli ngayengaye, sekeuwe fana mdai, iviya sekeulonde yakulihe limangwe."},{"book":"Kulawa","chapter":"22","verse":"26","text":"One uhasola mgolole wa miyago na kuwika poni, kolondeka umbwelezele ding'hali zuwa hadinahonga."},{"book":"Kulawa","chapter":"22","verse":"27","text":"Kwaviya mgolole wake wa kuigubika uwo muhala. Vino weye kogesa kezaigubika choni? Yahanililila nizamwidika kwaviya niye nina ubazi."},{"book":"Kulawa","chapter":"22","verse":"28","text":"“Sekeumulige Mulungu hebu sekeumduwile mtawala wa wanhu wako."},{"book":"Kulawa","chapter":"22","verse":"29","text":"“Sekeukalame kulava nhosa mvunyo kulawa muna yamalimbulo ya mavuno yako na malimbulo ya divai yako. Mwizaning'ha wanenu waudele wa chilume."},{"book":"Kulawa","chapter":"22","verse":"30","text":"Mwizatenda ivo ivo kwa waudele wa ng'ombe na ng'hondolo wenu. Chila mwelekwa wa udele mwizamuleka na mami yake kwa siku saba, siku yenane mwizaning'ha niye."},{"book":"Kulawa","chapter":"22","verse":"31","text":"“Mweye mwizakuwa wanhu wangu waidumwe. Ivo sekemuje nyama ya mnyama yakomigwe na mnyama wa kumbago. Nyama iyo mwizawasila zimbwa."}]}