{"data":[{"book":"Yakobu","chapter":"5","verse":"1","text":"Mwemwe yamne tsimali, lelo mnihulikitse! Mlile na kuyayana kwaapfila ghamaghayo ghenu ghowatsilani."},{"book":"Yakobu","chapter":"5","verse":"2","text":"Tsimali tsenu tsola, na ghamaghwanda ghenu ghajighwa ne iwamswa."},{"book":"Yakobu","chapter":"5","verse":"3","text":"Tsahabu na pfetsa tsenu tsina ng'angagha. Ng'angagha ino itsolapfa ukalangama kuna mwemwe na itsotsija ng'uli tsenu ka ghumoto. Mwemwe mwilundikila tsimali mna ghamatsuwa ghano gha ukutsigha!"},{"book":"Yakobu","chapter":"5","verse":"4","text":"Mlole! Ng'amuwalihe bae iwanu iwosang'ana mne imighunda yenu, nawo wosing'inika. Imtwatsa Yane ngupfu ng'ani kahulika chililo chawo."},{"book":"Yakobu","chapter":"5","verse":"5","text":"Tsamkala muisi aku mwohondola, mwinoghetsa kwa pfinu pfinoghile. Mwitenda mnenehe kwa litsuwa lila lya ukuchinjighwa."},{"book":"Yakobu","chapter":"5","verse":"6","text":"Mwemwe muwahigha na kuwakoma iwanu iwalihela totso yang'awomlemelani bae."},{"book":"Yakobu","chapter":"5","verse":"7","text":"Ndughu tsangu mdudumile mbaka Imtwatsa yatse. Mloleni imunu iyolima pfobetetsa mghunda ghwake ghweleke ghamatsawo ghayoghabama sideke, na pfobetetsa imvula ya mwanduso mbaka ya kutsigha."},{"book":"Yakobu","chapter":"5","verse":"8","text":"Pfipfila namwe mdudumile na mwime ghoya mna ukutoghola, kwaapfila Imtwatsa kahabehi kutsa."},{"book":"Yakobu","chapter":"5","verse":"9","text":"Ndughu tsangu mleke kwinung'unikila, hela mtsohighighwa ne Imulungu. Yeye iyo mlamutsi iyali habehi kupfika!"},{"book":"Yakobu","chapter":"5","verse":"10","text":"Ndughu tsangu, muwakumbuke manabii we Imulungu iwalongile kwa uwetso we Imtwatsa. Mwighale nawo ka pfawadudumile mne maghayo."},{"book":"Yakobu","chapter":"5","verse":"11","text":"Ka pfammanya, twowakema wabweda kwaapfila tsawadudumila. Muhulika Ayubu pfadudumile, mmwona Imtwatsa pfamtendele mbaka utsigho. Kwaapfila Imtwatsa kamema libatsi na uluso."},{"book":"Yakobu","chapter":"5","verse":"12","text":"Kubita agho ghose, ndughu tsangu, mleke kwilaha kwa kulanga wala kwe isi, au kwa ichinu chochose. Hamlonga “Ona” iwe ona, na hamlonga “Bae,” iwe bae, ili mleke kuhighighwa."},{"book":"Yakobu","chapter":"5","verse":"13","text":"Pfii hana imunu iyoghaya mghati mwenu? Yamlombe Imulungu. Pfii hana munu iyodeng'elela? Na yembe wila wa kumtunya Imulungu."},{"book":"Yakobu","chapter":"5","verse":"14","text":"Pfii hana imtamu mghati mwenu? Na yawakeme iwabala wa kanisa wamlombele na wambakatse ghamafuta kwa taghwa lye Imtwatsa."},{"book":"Yakobu","chapter":"5","verse":"15","text":"Wang'alomba kwa ukutoghola mtamu katsohona, Imtwatsa katsomwinula. Ka katenda nzambi yoyose, Imulungu katsomleghusila nzambi ayo."},{"book":"Yakobu","chapter":"5","verse":"16","text":"Apfo mwilongele nzambi tsenu mwemwe kwa mwemwe na mwilombele muhonetsighwe. Ukulomba kwa imunu iyomnoghelesa Imulungu kuna ngupfu ya kutenda mengi."},{"book":"Yakobu","chapter":"5","verse":"17","text":"Eliya tsakakala imunu ka twetwe. Kalomba kwa ghumoyo ghose imvula ileke kutowa, na imvula ng'aitowile bae muisi kwa miyaka midatu na miyetsi sita."},{"book":"Yakobu","chapter":"5","verse":"18","text":"Kuya kalomba keli, imvula itowa na isi yeleka ghamatsawo."},{"book":"Yakobu","chapter":"5","verse":"19","text":"Ndughu tsangu, imunu yumwe kuna mwemwe ang'agha kulawa mne nzila ya ukweli, na imunu yungi ang'amuyitsa,"},{"book":"Yakobu","chapter":"5","verse":"20","text":"amanye pfino, imunu yamuyitsile imunu iyane nzambi kulawa mna nzila ihile, katsomkombola imunu ayo kulawa mne lifwa, na kutenda nzambi tsake nyingi tsileghusighwe ne Imulungu."}]}