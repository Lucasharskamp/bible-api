{"data":[{"book":"Mako","chapter":"13","verse":"1","text":"Umo Yesu akafosa kulaila mwe Nyumba nkulu ya Chohile, mwanampina ywakwe yumwenga amgamba, “Mhinyi, kaula amayuwe na mazengo yano ivyo yekale vyedi!”"},{"book":"Mako","chapter":"13","verse":"2","text":"Yesu amhitula, “Wawona mazengo yano makulu? Hahasigale hata yuwe dimwenga nadisigale mlanga mwe mnyawe, chila dimwenga nadidulwe hasi.”"},{"book":"Mako","chapter":"13","verse":"3","text":"Yesu nakekala ho lugulu lwa Mizeituni akasinya Nyumba nkulu ya Chohile, Petulo na Yakobo na Yohana na Anduleya wambasa iche du."},{"book":"Mako","chapter":"13","verse":"4","text":"Wamuza, “Chigambile yano yose umo nayalaile naho ni chilagiso chani nachilaile chani chimanye kugamba chipindi icho chibula?”"},{"book":"Mako","chapter":"13","verse":"5","text":"Yesu akonga kuwagamba, “Mkaulise, naho mntu anase kuwadanta."},{"book":"Mako","chapter":"13","verse":"6","text":"Wantu walozize naweze na kwetanga wenye kwa zina dyangu, wakagamba, ‘Miye nuyo Kulisito!’ Nawo nawawadante walozize."},{"book":"Mako","chapter":"13","verse":"7","text":"Mneva mbuli za nkondo na mbuli za visimo vya nkondo. Ayo yaungwa yalaile, mna siyo kugamba udumo ubula."},{"book":"Mako","chapter":"13","verse":"8","text":"Kwaviya si imwenga naitowane na si ntuhu, naho seuta nautowane na useuta mtuhu. Nakulaile visingisa chila hantu, naho nakutende nagumbo. Vino vyose navitende enga nkongelo ya usungu wa kwefungula mwana."},{"book":"Mako","chapter":"13","verse":"9","text":"“Mwikale meso vyedi. Kwaviya namwigalwe kwe vitala. Namtoigwe mwe zi nyumba zo kuvikila, namchimaliswe kulongozi kwe vilongozi na maseuta kwa chausa changu chani mlavye ukuzi wa Mbuli Yedi."},{"book":"Mako","chapter":"13","verse":"10","text":"Vyaungwa Mbuli Yedi ya Chohile ilongwe nkongo kwa wantu wa si zose."},{"book":"Mako","chapter":"13","verse":"11","text":"Mnagwilwa niyo mwegalwa mwe vitala, msekogoha na milosi iyo na ivyo na mkalonge, mna longani ayo namwinkigwe mwe chipindi icho, kwaviya ayo mkunga mlonge sayo yenyu, mna nayalawe kwa Muye Ukukile."},{"book":"Mako","chapter":"13","verse":"12","text":"Mntu na amlavye mlukolo ywakwe akomwe, na tati ya mntu na amlavye mwanawe. Wana nawo nawawahitukile welesi wawo na kuwakoma."},{"book":"Mako","chapter":"13","verse":"13","text":"Wantu wose nawaweihiweni kwa chausa changu. Mna akunga ajijimize kubula ko udumo nakombolwe."},{"book":"Mako","chapter":"13","verse":"14","text":"“Mna namumwone yudya akwitangwa, ‘Ihizo dikwigala ubanasi’ dichimala hantu hehekungwa.” Mntu akusoma naamanye, naho amanye ivyo vili! Elo Yudeya wasumkile kuchenya kwa magulu."},{"book":"Mako","chapter":"13","verse":"15","text":"Mntu yoyose kwedigulu asekusela hasi naho asekwingila kunyumba kuguha chintu chochose."},{"book":"Mako","chapter":"13","verse":"16","text":"Yudya ekwenkonde asekuya kukaya kuguha suche yakwe."},{"book":"Mako","chapter":"13","verse":"17","text":"Mwa mazuwa ayo, wavyele wasoka na wakonkeza nawasulumile vidala mwa mazuwa ayo."},{"book":"Mako","chapter":"13","verse":"18","text":"Mlombezeseni Chohile mazuwa ayo yasekulaila mwe mpeho."},{"book":"Mako","chapter":"13","verse":"19","text":"Mazuwa ayo nayatendese na nkunto nkulu heinati kulaila kukongela Chohile akaumba isi kubula vino dyelo, naho haize ilaile vituhu!"},{"book":"Mako","chapter":"13","verse":"20","text":"Uneva Zumbe nendile hahunguze amazuwa ayo, nendile hahana mntu nakadaha kukombolwa. Mna kwa chausa cha wadya wasagulwe kayahunguza."},{"book":"Mako","chapter":"13","verse":"21","text":"“Mwa mazuwa ayo, mntu yoyose akunga awagambe, ‘Kaulani Kulisito ekuno!’ Hegu ‘Yudya ekudya!’ Msekuzumila."},{"book":"Mako","chapter":"13","verse":"22","text":"Kwaviya nawalaile makulisito wadanti na wawoni wadanti. Nawadamanye mpituko na vilagiso chani wawadante hata wadya wasagulwe ni Chohile, vikadahika."},{"book":"Mako","chapter":"13","verse":"23","text":"Msinyise! Siwagambilani kale chila chintu chikunga chilaile."},{"book":"Mako","chapter":"13","verse":"24","text":"“Mna mwama zuwa yadya yakaheza kujinka masulumizo yadya, zuwa nadijelwe chiza, mnenge nawo haumulike,"},{"book":"Mako","chapter":"13","verse":"25","text":"ntondo nazigwe kulaila kwembingu, na nguvu zo ulanga nazisingisike."},{"book":"Mako","chapter":"13","verse":"26","text":"Akajika, Mwana ywa Mntu nalaile akeza mwa maingu kwa nguvu nkulu no Ukuka."},{"book":"Mako","chapter":"13","verse":"27","text":"Naye nasigile wandima wa kwembingu ntendele zose kuwachisanya wantu wose wasagulwe ni Chohile, kulaila ntendele imwenga ye isi kubula ntuhu."},{"book":"Mako","chapter":"13","verse":"28","text":"“Kaulani mligano wa mti wa mtini. Umo matambi yakwe yakasuka na kulavya mani mateke, mmanye kugamba fula zi haguhi."},{"book":"Mako","chapter":"13","verse":"29","text":"Nivyo naho, umo namuwonele ayo yalaila, mmanye kugamba Mwana ywa Mntu ehajihi vitendese kwiza eho lwivi."},{"book":"Mako","chapter":"13","verse":"30","text":"Mmanye chindedi kugamba cheleko chino hachinjinke kubula ayo yose yalaile."},{"book":"Mako","chapter":"13","verse":"31","text":"Mbingu na isi navijinke, mna ulosi wangu haujinke."},{"book":"Mako","chapter":"13","verse":"32","text":"“Hahana mntu amanyize zuwa hegu sa. Hata wandima wa kwembingu hegu Mwana hamanyize, mna ni Tate du nuyo amanyize."},{"book":"Mako","chapter":"13","verse":"33","text":"Chelezani, mwikale vyedi, kwa viya hammanyize isa iyo umo naizile."},{"book":"Mako","chapter":"13","verse":"34","text":"Navikale saviya mntu atambile hale ne kaya na kuwasiza udahi wandima wakwe, chila yumwenga kamwinka ndima ya kudamanya. Niyo amsigila mwamizi naye asinyise."},{"book":"Mako","chapter":"13","verse":"35","text":"Chelezani, kwaviya hammanyize mkulu ywe nyumba nauye ini, vyadahika vikatenda umo diswele hegu chilogati au chilochilo hegu naho nomtondo."},{"book":"Mako","chapter":"13","verse":"36","text":"Anauya kwa kwitukiza, anasekuwabwila mgonile."},{"book":"Mako","chapter":"13","verse":"37","text":"Icho huwagambilani nyuwe, nawagambila wantu woseni, ‘Chelezani!’ ”"}]}