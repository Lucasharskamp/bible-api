{"data":[{"book":"ΠΡΟΣ ΡΩΜΑΙΟΥΣ","chapter":"13","verse":"1","text":"Πᾶσα ψυχὴ ἐξουσίαις ὑπερεχούσαις ὑποτασσέσθω. οὐ γὰρ ἔστιν ἐξουσία εἰ μὴ ὑπὸ Θεοῦ· αἱ δὲ οὖσαι ἐξουσίαι ὑπὸ [τοῦ] Θεοῦ τεταγμέναι εἰσίν."},{"book":"ΠΡΟΣ ΡΩΜΑΙΟΥΣ","chapter":"13","verse":"2","text":"ὥστε ὁ ἀντιτασσόμενος τῇ ἐξουσίᾳ τῇ τοῦ Θεοῦ διαταγῇ ἀνθέστηκεν· οἱ δὲ ἀνθεστηκότες ἑαυτοῖς κρῖμα λήψονται."},{"book":"ΠΡΟΣ ΡΩΜΑΙΟΥΣ","chapter":"13","verse":"3","text":"οἱ γὰρ ἄρχοντες οὐκ εἰσὶ φόβος τῶν ἀγαθῶν ἔργων, ἀλλὰ τῶν κακῶν. θέλεις δὲ μὴ φοβεῖσθαι τὴν ἐξουσίαν; τὸ ἀγαθὸν ποίει, καὶ ἕξεις ἔπαινον ἐξ αὐτῆς·"},{"book":"ΠΡΟΣ ΡΩΜΑΙΟΥΣ","chapter":"13","verse":"4","text":"Θεοῦ γὰρ διάκονός ἐστί σοι εἰς τὸ ἀγαθόν. ἐὰν δὲ τὸ κακὸν ποιῇς, φοβοῦ· οὐ γὰρ εἰκῆ τὴν μάχαιραν φορεῖ· Θεοῦ γὰρ διάκονός ἐστιν εἰς ὀργήν, ἔκδικος τῷ τὸ κακὸν πράσσοντι."},{"book":"ΠΡΟΣ ΡΩΜΑΙΟΥΣ","chapter":"13","verse":"5","text":"διὸ ἀνάγκη ὑποτάσσεσθαι οὐ μόνον διὰ τὴν ὀργήν, ἀλλὰ καὶ διὰ τὴν συνείδησιν."},{"book":"ΠΡΟΣ ΡΩΜΑΙΟΥΣ","chapter":"13","verse":"6","text":"διὰ τοῦτο γὰρ καὶ φόρους τελεῖτε· λειτουργοὶ γὰρ Θεοῦ εἰσιν εἰς αὐτὸ τοῦτο προσκαρτεροῦντες."},{"book":"ΠΡΟΣ ΡΩΜΑΙΟΥΣ","chapter":"13","verse":"7","text":"ἀπόδοτε οὖν πᾶσι τὰς ὀφειλάς, τῷ τὸν φόρον τὸν φόρον, τῷ τὸ τέλος τὸ τέλος, τῷ τὸν φόβον τὸν φόβον, τῷ τὴν τιμὴν τὴν τιμήν."},{"book":"ΠΡΟΣ ΡΩΜΑΙΟΥΣ","chapter":"13","verse":"8","text":"Μηδενὶ μηδὲν ὀφείλετε εἰ μὴ τὸ ἀγαπᾶν ἀλλήλους. ὁ γὰρ ἀγαπῶν τὸν ἕτερον νόμον πεπλήρωκε·"},{"book":"ΠΡΟΣ ΡΩΜΑΙΟΥΣ","chapter":"13","verse":"9","text":"τὸ γὰρ οὐ μοιχεύσεις, οὐ φονεύσεις, οὐ κλέψεις, οὐκ ἐπιθυμήσεις, καὶ εἴ τις ἑτέρα ἐντολή, ἐν τούτῳ τῷ λόγῳ ἀνακεφαλαιοῦται, ἐν τῷ, ἀγαπήσεις τὸν πλησίον σου ὡς σεαυτόν."},{"book":"ΠΡΟΣ ΡΩΜΑΙΟΥΣ","chapter":"13","verse":"10","text":"ἡ ἀγάπη τῷ πλησίον κακὸν οὐκ ἐργάζεται· πλήρωμα οὖν νόμου ἡ ἀγάπη."},{"book":"ΠΡΟΣ ΡΩΜΑΙΟΥΣ","chapter":"13","verse":"11","text":"Καὶ τοῦτο, εἰδότες τὸν καιρόν, ὅτι ὥρα ἡμᾶς ἤδη ἐξ ὕπνου ἐγερθῆναι· νῦν γὰρ ἐγγύτερον ἡμῶν ἡ σωτηρία ἢ ὅτε ἐπιστεύσαμεν."},{"book":"ΠΡΟΣ ΡΩΜΑΙΟΥΣ","chapter":"13","verse":"12","text":"ἡ νὺξ προέκοψεν, ἡ δὲ ἡμέρα ἤγγικεν. ἀποθώμεθα οὖν τὰ ἔργα τοῦ σκότους καὶ ἐνδυσώμεθα τὰ ὅπλα τοῦ φωτός."},{"book":"ΠΡΟΣ ΡΩΜΑΙΟΥΣ","chapter":"13","verse":"13","text":"ὡς ἐν ἡμέρᾳ εὐσχημόνως περιπατήσωμεν, μὴ κώμοις καὶ μέθαις, μὴ κοίταις καὶ ἀσελγείαις, μὴ ἔριδι καὶ ζήλῳ,"},{"book":"ΠΡΟΣ ΡΩΜΑΙΟΥΣ","chapter":"13","verse":"14","text":"ἀλλ᾽ ἐνδύσασθε τὸν Κύριον Ἰησοῦν Χριστόν, καὶ τῆς σαρκὸς πρόνοιαν μὴ ποιεῖσθε εἰς ἐπιθυμίας."}]}