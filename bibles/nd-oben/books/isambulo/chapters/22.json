{"data":[{"book":"Isambulo","chapter":"22","verse":"1","text":"Ingilosi yasingitshengisa umfula wamanzi okuphila acengekileyo kakhulu egeleza evela esihlalweni sobukhosi sikaNkulunkulu leseWundlu"},{"book":"Isambulo","chapter":"22","verse":"2","text":"esehla ephakathi komgwaqo omkhulu wedolobho. Eceleni ngalinye lomfula kwakulesihlahla sokuphila sithela izithelo ezilitshumi lambili, sithela izithelo zaso nyanga zonke. Amahlamvu esihlahla leso ngawokwelapha izizwe."},{"book":"Isambulo","chapter":"22","verse":"3","text":"Akusoze kube lesiqalekiso futhi. Isihlalo sobukhosi sikaNkulunkulu leseWundlu zizakuba sedolobheni njalo izinceku zakhe zizamkhonza."},{"book":"Isambulo","chapter":"22","verse":"4","text":"Zizabubona ubuso bakhe lebizo lakhe lizakuba semabunzini azo."},{"book":"Isambulo","chapter":"22","verse":"5","text":"Akusayikuba lobusuku futhi. Kaziyikukuswela ukukhanya kwesibane loba okwelanga ngoba iNkosi uNkulunkulu izazikhanyisela. Njalo zizabusa kuze kube nininini."},{"book":"Isambulo","chapter":"22","verse":"6","text":"Ingilosi yasisithi kimi, “Amazwi la aqotho njalo aliqiniso. INkosi, uNkulunkulu wemimoya yabaphrofethi wathuma ingilosi yakhe ukuba itshengise izinceku zakhe izinto okumele zenzakale masinyane.”"},{"book":"Isambulo","chapter":"22","verse":"7","text":"“Khangelani, ngiyeza masinyane! Ubusisiwe lowo ogcina amazwi esiphrofethi asencwadini le.”"},{"book":"Isambulo","chapter":"22","verse":"8","text":"Mina Johane, yimi engazibonayo njalo ngazizwa izinto lezi. Kwathi lapho sengizwile njalo ngazibona, ngawela phansi ukuba ngikhonze ezinyaweni zengilosi eyayingitshengisa zona."},{"book":"Isambulo","chapter":"22","verse":"9","text":"Kodwa yathi kimi, “Ungakwenzi lokhu! Mina ngiyinceku njengawe kanye labazalwane bakho abaphrofethi labo bonke abagcina amazwi encwadi le. Khonza uNkulunkulu!”"},{"book":"Isambulo","chapter":"22","verse":"10","text":"Yabuya yathi kimi, “Ungawagciki amazwi esiphrofethi sencwadi le, ngoba isikhathi sesiseduze."},{"book":"Isambulo","chapter":"22","verse":"11","text":"Owenza okubi kaqhubeke esenza okubi; oxhwalileyo kaqhubeke ngokuxhwala; olungileyo kaqhubeke esenza okulungileyo; njalo ongcwele kaqhubeke engcwele.”"},{"book":"Isambulo","chapter":"22","verse":"12","text":"“Khangelani, ngiyeza masinyane! Ngilomvuzo wami, njalo ngizakupha umuntu munye ngamunye ngalokho akwenzayo."},{"book":"Isambulo","chapter":"22","verse":"13","text":"Ngingu-Alfa lo-Omega, ngiyiKuqala loKucina, isiQalo lesiPhetho."},{"book":"Isambulo","chapter":"22","verse":"14","text":"Babusisiwe labo abagezisa izembatho zabo ukuze babe lelungelo esihlahleni sokuphila njalo bangene ngesango edolobheni."},{"book":"Isambulo","chapter":"22","verse":"15","text":"Ngaphandle kulezinja, labo abenza imisebenzi yobuthakathi, izifebe ezixhwalileyo, lababulali, labakhonza izithombe labo bonke abathanda inkohliso njalo beyenza."},{"book":"Isambulo","chapter":"22","verse":"16","text":"Mina Jesu, ngithume ingilosi yami ukuba ilinike ubufakazi lobu emabandleni. NgiyiMpande leNzalo kaDavida, kanye leNdonsakusa ekhanyayo.”"},{"book":"Isambulo","chapter":"22","verse":"17","text":"UMoya lomlobokazi bathi, “Woza!” Ozwayo katsho athi, “Woza!” Loba ngubani owomileyo, keze; njalo loba ngubani ofisayo, kathathe isipho esingahlawulelwayo samanzi okuphila."},{"book":"Isambulo","chapter":"22","verse":"18","text":"Ngiyabaxwayisa bonke abezwa amazwi esiphrofethi sencwadi le: Nxa umuntu ezakwengeza olunye ulutho kuwo, uNkulunkulu uzazengeza kuye izifo ezibaliswe kule incwadi."},{"book":"Isambulo","chapter":"22","verse":"19","text":"Njalo nxa umuntu esusa amazwi kule incwadi yesiphrofethi, uNkulunkulu uzamthathela isabelo sakhe esihlahleni sokuphila laseDolobheni eliNgcwele, okubaliswe kule incwadi."},{"book":"Isambulo","chapter":"22","verse":"20","text":"Yena lowo ofakaza izinto lezi uthi, “Yebo, ngiyeza masinyane.”"},{"book":"Isambulo","chapter":"22","verse":"21","text":"Umusa weNkosi uJesu kawube sebantwini bakaNkulunkulu. Ameni."}]}