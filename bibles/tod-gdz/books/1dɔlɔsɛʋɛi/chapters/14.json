{"data":[{"book":"1 Dɔlɔ Sɛʋɛi","chapter":"14","verse":"1","text":"Tiil masagi Yilame keelaiti teʋeni Davide ma, é sɛdele guluiti teʋe ma, ta kɔtu zaɠa nuiti, naa ʋɛɛ pɛlɛ maalɛɛ nuiti ba, nii a kɛ ti masa pɛlɛi lo Davide ʋɛ."},{"book":"1 Dɔlɔ Sɛʋɛi","chapter":"14","verse":"2","text":"Davide kwɛɛni naazu ga Ɠɔoɠɔ GALAGI tɔun toga ga Izilayɛle masagi, ta é ɠɛni ná-masadai ɠaawɔɔlɔzu, ná-nuɓusɛiti maaʋele ma, Izilayɛle nuiti."},{"book":"1 Dɔlɔ Sɛʋɛi","chapter":"14","verse":"3","text":"Davide zeiɗai ma Zeluzalɛme, é anza ɠiligaa vuluni, é doun zunuiti ta doun anzanuiti sɔlɔɔni naati ba."},{"book":"1 Dɔlɔ Sɛʋɛi","chapter":"14","verse":"4","text":"Davide ná-doun zunuiti daaseigiti kaa, niiti ti zɔlɔɔni Zeluzalɛme: Samua, Soɓaɓe, Natan, Salomɔn."},{"book":"1 Dɔlɔ Sɛʋɛi","chapter":"14","verse":"5","text":"Yiɓaal, Elisua, Ɛlɛpelɛte,"},{"book":"1 Dɔlɔ Sɛʋɛi","chapter":"14","verse":"6","text":"Nɔga, Nefɛge, Yafia"},{"book":"1 Dɔlɔ Sɛʋɛi","chapter":"14","verse":"7","text":"Elisama, Ɓeyeliyada, ta Elifelɛte."},{"book":"1 Dɔlɔ Sɛʋɛi","chapter":"14","verse":"8","text":"Siɛgi zu Filisiti nuiti ti mɛnini la ga ti gulɔi ziaa Davide ma ga é ɠɛ ga Izilayɛle masagi, ti lɛɛni gaiziɛ vai ma. Davide ma wooi mɛnini, é liini ti laaɠomisu."},{"book":"1 Dɔlɔ Sɛʋɛi","chapter":"14","verse":"9","text":"Filisiti nuiti ti ʋaani ga kɔɔi, ti loo Lefayime ʋɛtugi zu nuiti ma."},{"book":"1 Dɔlɔ Sɛʋɛi","chapter":"14","verse":"10","text":"Davide GALA gaazaɠani, é ɠɛ ma: «Nà zoo nɛi gè li Filisiti nuiti daalɔɠɔma? Ɗa ti lɔ nɛi zèezu ɓaa?» Ɠɔoɠɔ GALAGI gooɠaaʋoteni, é ɠɛ ma: «Li, nà ti lɔɔzu è yeezu.»"},{"book":"1 Dɔlɔ Sɛʋɛi","chapter":"14","verse":"11","text":"Filisiti nuiti ti zeelini Ɓaale-Pelasime, Davide vɔni ti ma miná. É ɠɛni ma: «Ɠɔoɠɔ GALAGI zeɠe wɔɔʋɛ sìli nuiti ta-ɠɔɔɓɔgi ʋa ga zèe, eɠɛʋelei ziɛi a ɗa kaaɠai ɠolo la.» Naa ɠa é kɛɛni ti ná laasei pɛɛni ga Ɓaale-Pelasime (nii poluʋɛ ga «Maliɠii nii é zeɠe wɔɔzu»)."},{"book":"1 Dɔlɔ Sɛʋɛi","chapter":"14","verse":"12","text":"Filisiti nuiti ti ta-ɠɔɔɠɔ ganigiti tooni ya miná, Davide devei veeni ná-nuiti zea ga ti naati gala."},{"book":"1 Dɔlɔ Sɛʋɛi","chapter":"14","verse":"13","text":"Filisiti nuiti ti ɠaleni ma ʋolu ga kɔɔi, ti loo pɛtugi zu nuiti ma."},{"book":"1 Dɔlɔ Sɛʋɛi","chapter":"14","verse":"14","text":"Davide GALA gaazaɠani ʋolu. Naa gooɠaaʋoteni, é ɠɛ ma: «Mina ti laaɠomi. Ɠula ga ti ʋoluʋelei, ɗa zeelizu ti ma guluiti tetemaʋɛ."},{"book":"1 Dɔlɔ Sɛʋɛi","chapter":"14","verse":"15","text":"Siɛgi zu è nu ɠɔɠɔ lugi mɛnisu da guluiti unsuʋɛ, zuvilɛ, è ʋa, è vala ti ʋa, mazɔlɔɔ názu ɠa gè losu da è luɠɔ, nii a kɛ gè vɔni Filisiti nuiti ma.»"},{"book":"1 Dɔlɔ Sɛʋɛi","chapter":"14","verse":"16","text":"Davide naa ɠɛɛni, nii GALA boni ma. Ná-nuiti ti vɔnini Filisiti nuiti ta-ɠɔɔɓɔgi ma, ti ɗa ti ɓɛ, é zo Gaɓaɠɔn, é zeeli Gezɛɛl."},{"book":"1 Dɔlɔ Sɛʋɛi","chapter":"14","verse":"17","text":"Naa ɠɛɛni nɛi feya, Davide lɔɠɔi ɠula, ma wooi vazani zooiti pɛ su, Ɠɔoɠɔ GALAGI Davide maayikini zooiti pɛ gaazu."}]}