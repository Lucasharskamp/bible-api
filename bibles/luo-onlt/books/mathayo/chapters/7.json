{"data":[{"book":"Mathayo","chapter":"7","verse":"1","text":"“Kik ungʼad ne ji bura, ka ok kamano to un bende ibiro ngʼadnu bura."},{"book":"Mathayo","chapter":"7","verse":"2","text":"Nimar kaka ungʼado ne ji mamoko bura e kaka ibiro ngʼadnu bura un bende, nimar rapim mupimogo ema ibiro pimnugo un bende."},{"book":"Mathayo","chapter":"7","verse":"3","text":"“Angʼo momiyo ineno ngʼinjo mar buch yath manie wangʼ wadu to pilni maduongʼ mar yath manie wangʼi iwuon to ok idew?"},{"book":"Mathayo","chapter":"7","verse":"4","text":"Ere kaka diwach ne owadu ni, ‘Yie mondo agolni ngʼinjo mar buch yath manie wangʼi,’ ka in to pilni maduongʼ mar yath osiko ngolni e wangʼi iwuon?"},{"book":"Mathayo","chapter":"7","verse":"5","text":"In ngʼat mawuondoreni, mokwongo gol pilni maduongʼ mar yath manie wangʼi iwuon oko, eka ibiro neno maler mar golo ngʼinjo mar buch yath manie wangʼ wadu oko."},{"book":"Mathayo","chapter":"7","verse":"6","text":"“Kik umi guogi gima ler; bende kik udir ne anguro kite magu ma nengogi tek. Kutimo kamano to ginyalo nyonogi piny e bwo tiendegi mi gilokre kodu kendo gikidhu matindo tindo."},{"book":"Mathayo","chapter":"7","verse":"7","text":"“Kwauru to nomiu; dwaruru to unuyudi; kendo dwongʼuru to noyawnu dhoot."},{"book":"Mathayo","chapter":"7","verse":"8","text":"Nimar ngʼato ka ngʼato mokwayo imiyo; ngʼato madwaro nwangʼo; kendo ngʼama dwongʼo, noyawne dhoot."},{"book":"Mathayo","chapter":"7","verse":"9","text":"“En ngʼa kuomu ma ka wuode okwayo kuon to omiye kidi?"},{"book":"Mathayo","chapter":"7","verse":"10","text":"Kata ka okwayo rech to omiye thuol?"},{"book":"Mathayo","chapter":"7","verse":"11","text":"Ka un ma un joricho kamano, ungʼeyo miyo mich mabeyo ne nyithindu, koro Wuonu manie polo donge nyalo chiwo ne joma okwaye mich mabeyo nyadi mangʼeny!"},{"book":"Mathayo","chapter":"7","verse":"12","text":"Omiyo, e gik moko duto, timuru ne joweteu gik ma duher mondo gin bende gitimnu, nikech mano e tiend Chik gi Jonabi."},{"book":"Mathayo","chapter":"7","verse":"13","text":"“Donjuru gi dhorangach madiny. Nimar rangajno oyarore kendo yorno lach madhi e kethruok, kendo ji mathoth donjo koluwe."},{"book":"Mathayo","chapter":"7","verse":"14","text":"To rangajno tin kendo yorno diny matero ji e ngima, kendo mana joma nok kende ema yude."},{"book":"Mathayo","chapter":"7","verse":"15","text":"“Tangʼuru gi jonabi mag miriambo. Gibiro iru ka girwako lep rombe, to gin mana ondiegi mangemo gi eigi."},{"book":"Mathayo","chapter":"7","verse":"16","text":"To kit olemo ma ginyago ema ubiro ngʼeyogigo. Bende ji pono olemb mzabibu e yiend kudho, kata olemb ngʼowu kuom oriangʼ?"},{"book":"Mathayo","chapter":"7","verse":"17","text":"Kamano bende e kaka yath maber nyago olemo maber, to yath marach nyago olemo marach."},{"book":"Mathayo","chapter":"7","verse":"18","text":"Yath maber ok nyal nyago olemo marach, kendo yath marach ok nyal nyago olemo maber."},{"book":"Mathayo","chapter":"7","verse":"19","text":"Yath ka yath ma ok nyag olemo maber itongʼo igoyo piny kendo iwito e mach."},{"book":"Mathayo","chapter":"7","verse":"20","text":"Omiyo kit olemo ma ginyago ema ubiro ngʼeyogigo."},{"book":"Mathayo","chapter":"7","verse":"21","text":"“Ji duto ma luonga ni, ‘Ruoth, Ruoth,’ ok nodonji e pinyruodh polo, to mana ngʼama timo dwaro mar Wuora manie polo ema nodonji."},{"book":"Mathayo","chapter":"7","verse":"22","text":"Ji mangʼeny nowachna e odiechiengno ni, ‘Ruoth, Ruoth, donge ne wakoro wach e nyingi, kendo e nyingi donge ema ne wariembogo jochiende kendo watimogo honni mangʼeny?’"},{"book":"Mathayo","chapter":"7","verse":"23","text":"To ananyisgi e wangʼ-gi ni, ‘Akiau nyaka aa chakruok, ayeuru e nyima, un jorichogi!’"},{"book":"Mathayo","chapter":"7","verse":"24","text":"“Emomiyo ngʼato angʼata mawinjo wechenagi kendo otimogi chalo gi ngʼama riek mane ogero ode e lwanda."},{"book":"Mathayo","chapter":"7","verse":"25","text":"Koth nochwe maduongʼ, aore nopongʼ mogingore, kendo yamo nokudho matek mogoyo odno; to kata kamano ne ok opodho, nikech mise mare ne ni e lwanda."},{"book":"Mathayo","chapter":"7","verse":"26","text":"To ngʼato angʼata mawinjo wechenagi to ok otimgi chalo gi ngʼat mane ogero ode e kwoyo."},{"book":"Mathayo","chapter":"7","verse":"27","text":"Koth nochwe maduongʼ, aore nopongʼ mogingore kendo yamo nokudho matek mogoyo odno, mi norwombore piny gi ruombruok matek.”"},{"book":"Mathayo","chapter":"7","verse":"28","text":"Kane Yesu osetieko wacho gigi, oganda nowuoro puonjne,"},{"book":"Mathayo","chapter":"7","verse":"29","text":"nikech nopuonjo ka ngʼat man-gi teko, to ok ka jopuonjgi mapile mag chik."}]}