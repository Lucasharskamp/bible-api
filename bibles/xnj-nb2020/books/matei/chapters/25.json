{"data":[{"book":"Matei","chapter":"25","verse":"1","text":"Kangi lukumbi lwenulo, Unkosi wa kunani kwa Chapanga uwanangana na vakamwali kumi vevagegili hahi zavi, vevahambili kumlindila mkolo ndowa."},{"book":"Matei","chapter":"25","verse":"2","text":"Mhanu pagati yavi vavi vayimu na mhanu vangi vavi na luhala."},{"book":"Matei","chapter":"25","verse":"3","text":"Vala vayimu vagegii hahi zavi, nambu vagegili lepi mahuta gangi gachibana."},{"book":"Matei","chapter":"25","verse":"4","text":"Nambu vevavi na luhala vala vagegili mahuta muchupa na mu hahi zavi."},{"book":"Matei","chapter":"25","verse":"5","text":"Ndava muni mkolo ndowa acheliwi kubwela, ndi vasikana vala vatumbwili kutitila na vakagona."},{"book":"Matei","chapter":"25","verse":"6","text":"“Pagati ya kilu lwami luvaha lwayuwaniki, ‘Yumuka, mkolo ndowa ibwela mhamba mukampokela!’"},{"book":"Matei","chapter":"25","verse":"7","text":"Kangi vakamwali vala voha vakayumuka, na kutendelekela hahi zavi."},{"book":"Matei","chapter":"25","verse":"8","text":"Vayimu vala vakavajovela vayavi vevavi na luhala, mutitangatila mahuta ginu padebe, ndava muni hahi zitu zijimika."},{"book":"Matei","chapter":"25","verse":"9","text":"Nambu vevavi na luhala vala vakavayangula, lepi, ‘Gikola lepi, nyenye na tete.’ ‘Mbanga mhamba kuliduka mukajigulila mwavene.’"},{"book":"Matei","chapter":"25","verse":"10","text":"Hinu, vakamwali vayimu vala, pevahambili kugula mahuta, mkolo ndowa ndi abwelili, vevajitendelekili vala vayingili munyumba ya ndowa pamonga nayu, kangi mlyangu wadindiwi.”"},{"book":"Matei","chapter":"25","verse":"11","text":"Mwanakandahi vakawuya vakamwali vangi vala, vakakemela “Mkulu, ‘Mkulu, tidindulila!’"},{"book":"Matei","chapter":"25","verse":"12","text":"Nambu mkulu yula akavayangula, ‘Nikuvajovela chakaka, nakuvamanya nyenye.’ ”"},{"book":"Matei","chapter":"25","verse":"13","text":"Kangi Yesu akavajovela, “Mujiyangalila! Ndava mwimanya lepi ligono amala lisaa yeibwela Mwana wa Mundu.”"},{"book":"Matei","chapter":"25","verse":"14","text":"“Kangi Unkosi wa kunani kwa Chapanga uwanangana ngati mundu mmonga mweaganili kuhamba lugendu lwa kutali, avakemili vatumisi vaki na kuvagotolela vindu vyaki."},{"book":"Matei","chapter":"25","verse":"15","text":"Akavapela kila mundu ngati cheavi na uhotola waki, mmonga mahaku mhanu ga mashonga na yungi mahaku gavili ga mashonga na yungi talanta yimonga ya mashonga akahamba."},{"book":"Matei","chapter":"25","verse":"16","text":"Yula mweagotoliwi talanta mhanu za mashonga, bahapo akazihengela lihengu na, kuziyonjokesa mahaku gangi mhanu."},{"book":"Matei","chapter":"25","verse":"17","text":"Mewawa yungi mweagotoliwi mahaku gavili ga mashonga, akayonjokesa mahaku gangi gavili."},{"book":"Matei","chapter":"25","verse":"18","text":"Nambu mtumisi mweagotoliwi talanta yimonga ya lishonga akahamba kugimila pahi, kuyifiya mashonga ga mkulu waki.”"},{"book":"Matei","chapter":"25","verse":"19","text":"“Pagamaliki magono gamahele, mkulu yula awuyili na kutumbula kuvalanga vindu mashonga gaki pamonga nawu."},{"book":"Matei","chapter":"25","verse":"20","text":"Yula mtumisi mweagotoliwi mahaku mhanu ga mashonga abwelili kuni agegili mahaku ga mashonga gangi mhanu, ndi akamjovela, ‘Mkulu, wanipeli talanta mashonga mhanu, hinu niyonjokisi talanta zingi mhanu zeniyonjokisi.’"},{"book":"Matei","chapter":"25","verse":"21","text":"Mkulu waki, akamjovela ‘Uhengili chabwina, mtumisi msadikika na mbwina.’ Usadikiwi mu mambu gadebe yati nikugotolela mambu gavaha. Bwelayi uhekayi pamonga na mkulu waku!”"},{"book":"Matei","chapter":"25","verse":"22","text":"“Kangi mtumisi yungi mweagotoliwi mahaku gavili ga mashonga, abwelili, na kujova, ‘Mkulu wanigotolili mahaku gavili ga mashonga, lola aga apa mahaku gangi gavili geayonjokisi.’"},{"book":"Matei","chapter":"25","verse":"23","text":"‘Mkulu waki akamjovela, chabwina, veve mtumisi msadikika na mbwina!’ ‘Ukitili chabwina mu mambu gadebe, yati nikugotolela mambu gavaha, bwelayi uhekayi pamonga na nene.’ ”"},{"book":"Matei","chapter":"25","verse":"24","text":"“Nambu yula mweagotoliwi talanta yimonga ya lishonga, abwelili akajova, ‘Mkulu nikumanyili veve wa mundu munonopo wibena pewangalima, na kutola pewangadandasa mbeyu."},{"book":"Matei","chapter":"25","verse":"25","text":"Ndi nayogwipi, nagimili pandima na kufiya lishonga laku. Hinu ndi utola yaku.’ ”"},{"book":"Matei","chapter":"25","verse":"26","text":"“‘Mkulu waki akamyangula veve mtumisi mhakau na mkata! Wimanya kuvya nene nibena panangagaba, na kuyola pala panangadandasa?’"},{"book":"Matei","chapter":"25","verse":"27","text":"Ndi yakuganili uvika mashonga gangu kwa vandu vevibadilisha na kuwusa mashonga, ndi nene nganitoli chiyonjokesu na mashonga gangu!"},{"book":"Matei","chapter":"25","verse":"28","text":"Hinu mumnyaga mashonga genago, na mumpelayi yula mweavi na talanta kumi za mashonga."},{"book":"Matei","chapter":"25","verse":"29","text":"Ndava, mundu yeyoha mweavi na chindu yati ipewa na kuyonjokesewa. Nambu yula angali chindu, hati chidebe cheavili nachu yati inyagiwa."},{"book":"Matei","chapter":"25","verse":"30","text":"Na mtumisi yula angali chiyonjokesu, mtaga kuvala kuchitita kwenuko ndi yati kuvya na luvembu na kuyaga minu.”"},{"book":"Matei","chapter":"25","verse":"31","text":"“Lukumbi Mwana wa Mundu peibwela muukulu waki pamonga na vamitumu vaki va kunani kwa Chapanga, penapo yati itama panani ya chigoda cha unkosi chechivii na ukulu."},{"book":"Matei","chapter":"25","verse":"32","text":"Vandu va milima yoha yati vikonganeka pamonga palongolo yaki. Mwene ndi akuvapangula vandu ngati mdimaji cheipangula mambelele na mene."},{"book":"Matei","chapter":"25","verse":"33","text":"Mwene yati ivika mambelele ndi vandu vabwina palongolo ya Chapanga muchiwoko chaki cha kulyela na mene ndi vandu vahakau muchiwoko chaki cha kumangeya.”"},{"book":"Matei","chapter":"25","verse":"34","text":"Kangi Nkosi akuvajovela vala vevavi upandi waki wa kulyela, mbwela, nyenye mwemumotisiwi na Dadi wangu! Mupokela unkosi wemuvikiwi kutumbula kuwumbwa kwa mulima."},{"book":"Matei","chapter":"25","verse":"35","text":"Muni penavi na njala mwanipeli chakulya, navi na njota mwanipeli manji, avi myehe mwanipokili panyumba yinu,"},{"book":"Matei","chapter":"25","verse":"36","text":"navi nangayatila mwaniwaliki, navi mtamu mwabweli kunilola, navi muchifungu mwanigendelili kunilola."},{"book":"Matei","chapter":"25","verse":"37","text":"“Penapo vandu vabwina palongolo ya Chapanga yati vakamyangula ‘Bambu, takuwene ndali njala yikuvina petakupeli chakulya, amala uvi na njota tete takupeli manji?"},{"book":"Matei","chapter":"25","verse":"38","text":"Ndali takuwene wa myehe ndi tete takupokili, amala wavi changayatila takuwaliki?"},{"book":"Matei","chapter":"25","verse":"39","text":"Ndali patakuwene una utamu amala muchifungu tabweli kukulola?’"},{"book":"Matei","chapter":"25","verse":"40","text":"Nkosi yati akuvayangula, ‘Nikuvajovela chakaka, chindu chochoha chamumhengili mmonga wa valongo vangu vadebe ava, mwanihengili nene.’”"},{"book":"Matei","chapter":"25","verse":"41","text":"“Kangi yati akuvajovela vala va upandi wa kumangeya, ‘Muwuka, palongolo yangu nyenye mwempewili likoto mhamba kumotu wangajimika wa magono goha gangali mwishu weutendelekiwi kwa Setani na vamitumu vaki."},{"book":"Matei","chapter":"25","verse":"42","text":"Ndava njala peyanivili nyenye mwanipeli lepi chakulya, penavi na njota nyenye mwanipeli lepi manji."},{"book":"Matei","chapter":"25","verse":"43","text":"Penavi myehe nyenye mwenipokili lepi, penavi changayatila nyenye mwaniwaliki lepi, penavi mtamu na penavi muchifungu nyenye mwabweli lepi kunilola.’”"},{"book":"Matei","chapter":"25","verse":"44","text":"“Penapo yati viyangula, ‘Bambu, ndali petakuwene njala yikuvina, amala uvi na njota amala myehe amala changayatila nyula amala mtamu amala muchifungu tete takuhengili lepi?’"},{"book":"Matei","chapter":"25","verse":"45","text":"Bambu yati iyangula, ‘Nikuvajovela chakaka, chindu chochoha chamwabeli kumuhengela, mmonga wa vadebe ava, ndi mwabeli kunihengela nene.’"},{"book":"Matei","chapter":"25","verse":"46","text":"Hinu, venava yati vihamba kumbunu wa magono goha, nambu vala vandu vabwina palongolo ya Chapanga yati vihamba kuwumi wa magono goha gangali mwishu.”"}]}