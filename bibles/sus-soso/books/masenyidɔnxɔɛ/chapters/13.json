{"data":[{"book":"Masenyi Dɔnxɔɛ","chapter":"13","verse":"1","text":"Wo lan nɛ wo xa yi sɛriyɛ raba a raba ki ma n naxan soxi wo yi ra. Wo naxa sese ba a ra, wo man naxa sese fan sa a xun ma."},{"book":"Masenyi Dɔnxɔɛ","chapter":"13","verse":"2","text":"Xa namiɲɔnmɛ nde, xa na mu a ra waliyu nde,"},{"book":"Masenyi Dɔnxɔɛ","chapter":"13","verse":"3","text":"sa kaabanakoe fe nun tɔnxuma fe raba wo ya xɔri, a man fa a fala wo bɛ, «Won bira kuye batufe fɔxɔ ra, wo tan mu alae naxee kolon,»"},{"book":"Masenyi Dɔnxɔɛ","chapter":"13","verse":"4","text":"wo naxa wo tuli mati na namiɲɔnmɛ ra a nun na waliyu ra de. Wo Marigi Alatala nan fama wo matode na ki, alako a xa nɔ a kolonde xa a xa xanunteya na wo sondonmɛ ma, xa wo a xanuxi wo nii ra."},{"book":"Masenyi Dɔnxɔɛ","chapter":"13","verse":"5","text":"Wo lan wo xa tuubi rabira wo Marigi Alatala nan keren bɛ, wo xa gaaxu a ya ra, wo xa a xa yaamarie raba, wo xa a xui rabatu, wo xa a keren nan batu, wo xa bira a fɔxɔ ra."},{"book":"Masenyi Dɔnxɔɛ","chapter":"13","verse":"6","text":"Yi namiɲɔnmɛ nun yi waliyu mɔɔli lan nɛ a xa faxa, barima a bara wa wo bɔɲɛ ratefe wo Marigi Alatala ma naxan wo raminixi konyiya kui Misira bɔxi ma. E bara wo ba kira xɔn Alatala wo tixi naxan na. Wo xa fe ɲaaxi ɲɔn wo tagi."},{"book":"Masenyi Dɔnxɔɛ","chapter":"13","verse":"7","text":"Xa wo ngaxakerenyi, xa na mu a ra wo xa di, xa na mu a ra wo xa baatɛ ginɛ, xa na mu a ra wo boore naxan nafanxi wo ma alɔ wo yɛtɛ, sa wo manahanɛ alako wo xa ala gbɛtɛ batu, wo tan mu naxan kolon, wo babae fan mu naxan kolon,"},{"book":"Masenyi Dɔnxɔɛ","chapter":"13","verse":"8","text":"si gbɛtɛe naxee batuxi wo rabilinyi nun naxee makuya wo ra, keli bɔxi tuxui ma sa dɔxɔ boore tuxui ra,"},{"book":"Masenyi Dɔnxɔɛ","chapter":"13","verse":"9","text":"wo naxa tin e xa wɔyɛnyi ra, wo naxa wo tuli mati e ra. Wo naxa kinikini e ma, wo naxa e nɔxun, wo man naxa e kanta."},{"book":"Masenyi Dɔnxɔɛ","chapter":"13","verse":"10","text":"Wo lan nɛ wo xa na kanyi faxa, wo a gɔnɔ gɛmɛ ra, ɲama fan fa a magɔnɔ."},{"book":"Masenyi Dɔnxɔɛ","chapter":"13","verse":"11","text":"Wo xa a magɔnɔ han a xa faxa, barima a bara kata a xa wo ragbilen wo Marigi Alatala fɔxɔ ra naxan wo raminixi konyiya kui Misira bɔxi ma."},{"book":"Masenyi Dɔnxɔɛ","chapter":"13","verse":"12","text":"Isirayilakae birin na na fe mɛ, e luma nɛ gaaxui kui. Na tɛmui na fe kobi mɔɔli mu nɔma rabade wo tagi sɔnɔn."},{"book":"Masenyi Dɔnxɔɛ","chapter":"13","verse":"13","text":"Xa wo a mɛ taa nde xa fe ra, wo Marigi Alatala wo rasabatima dɛnnaxɛ,"},{"book":"Masenyi Dɔnxɔɛ","chapter":"13","verse":"14","text":"a mɛnnika ndee a falama e booree bɛ, «Won xa kuye nɛɛnɛ ndee batu,»"},{"book":"Masenyi Dɔnxɔɛ","chapter":"13","verse":"15","text":"a lanma wo xa na mixi kobie xɔn nafen alako wo xa e kɛɲa kolon. Wo xa a kolon xa na fe kobi bara raba wo tagi."},{"book":"Masenyi Dɔnxɔɛ","chapter":"13","verse":"16","text":"Xa a sa na ki nɛ, wo xa na taakae birin faxa santidɛgɛma ra. Wo xa na taa halaki nun a xa xurusee birin na."},{"book":"Masenyi Dɔnxɔɛ","chapter":"13","verse":"17","text":"Wo e harige birin malanma taa tagi nɛ, wo tɛ sa a ma, wo taa birin gan wo Marigi Alatala ya i. Naa fama findide bɔxi rabɛɲinxi nan na. Mɛnni tan mu findima taa ra sɔnɔn."},{"book":"Masenyi Dɔnxɔɛ","chapter":"13","verse":"18","text":"Wo naxa na se ratɔnxi sese tongo wo yɛtɛ bɛ, wo na naxan ganfe alako nde xa ba Alatala xa xɔnɛ ra, a xa kinikini wo ma, a xa wo rawuya alɔ a rakalixi ki naxɛ wo babae bɛ."},{"book":"Masenyi Dɔnxɔɛ","chapter":"13","verse":"19","text":"Xa wo tuubi rabira wo Marigi Alatala bɛ a xa sɛriyɛ rabatufe ma, n naxan soxi wo yi ra to lɔxɔɛ, xa wo fe tinxinxi raba wo Marigi Alatala ya i, a fama nɛ na hɛɛri birin fide wo ma."}]}