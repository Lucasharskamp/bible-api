{"data":[{"book":"1 CORINTHIANS","chapter":"3","verse":"1","text":"Aku taaina ma aku kave nei. Nau ni see lavaa te taratara atu ki kootou pee ko aku taratara ki naa tama e ttaka ma TeAitu TeAtua. Nau ni taratara atu are pee ko kootou ni tama te maarama nei, e mee ma ko naa tamalliki seki illoa hakaraaoi i TeAtua."},{"book":"1 CORINTHIANS","chapter":"3","verse":"2","text":"Nau ni haaunu kootou ki naa suusuu. Nau ni see kauatu naa kaikai e makattau, i kootou seki tau te kkai naa kaikai naa tama e mattua. Aa i te saaita nei loo raa, kootou seki tau te kkai naa kaikai naa.3.2 Heb 5.12-13"},{"book":"1 CORINTHIANS","chapter":"3","verse":"3","text":"I te aa, i kootou koi sosorina pee ko naa tama te maarama nei. E aa? Te manava ssano raa e sura i kootou ka heheatu kootou soko kootou i te aa? Teenaa i kootou ni tama te maarama nei, aa kootou e tautari ki naa tiputipu te maarama nei."},{"book":"1 CORINTHIANS","chapter":"3","verse":"4","text":"Saaita kootou e mee peelaa, “Maatou e tautari ki Paul,” aa ka mee hoki aaraa tama peelaa, “Maatou e tautari ki Apollos.” Teenaa kootou ku sosorina pee ko naa tama te maarama nei.3.4 1 Cor 1.12"},{"book":"1 CORINTHIANS","chapter":"3","verse":"5","text":"Ko ai te tama ko Apollos? Ko ai te tama ko Paul? Maaua nei ni tamavare koi e heheunatia maaua naa heuna TeAtua e kaumai. Teenei ko maaua nei ni mee kootou no illoa i TeAtua. Maaua nei e kkee naa heuna maaua ni kaumai TeAtua, teenaa te tama koi e hai ki ana heuna ni kauake ki mee."},{"book":"1 CORINTHIANS","chapter":"3","verse":"6","text":"Nau ni tori te hua laakau, aa Apollos ni verevere taku mee ni tori, tevana iaa teelaa ko TeAtua raa e hakasomo te laakau naa.3.6 Acts 18.4-11,24-28"},{"book":"1 CORINTHIANS","chapter":"3","verse":"7","text":"Te tama e tori aa te tama e verevere raa, te takarua naa see hai heuna maaoni laaua e mee. Te tama e heheuna maaoni raa ko TeAtua, i teelaa ko Ia raa e mee te hua laakau raa ki somo."},{"book":"1 CORINTHIANS","chapter":"3","verse":"8","text":"Naa heuna te tama e tori aa te tama e verevere raa e hakatau peellaa koi. Laaua ma ki suia TeAtua i naa heuna laaua ni mee naa."},{"book":"1 CORINTHIANS","chapter":"3","verse":"9","text":"Maaua nei e heheuna hakapaa i TeAtua. Kootou naa e mee pee ko te verena TeAtua."},{"book":"1 CORINTHIANS","chapter":"3","verse":"10","text":"I te illoa TeAtua ni kaumai kiaa nau raa, nau ni haia a nau naa heuna te tihuna, teenaa nau e hakamoe naa mee ki kaamata te hare, aa telaa tama e hakatuu te ttino te hare naa. Tevana iaa te tama koi ki mmata hakaraaoi iloo i ana penapena te hare naa."},{"book":"1 CORINTHIANS","chapter":"3","verse":"11","text":"I te aa, i TeAtua kunaa tukua are a Ia Jesus Christ ma ko te pou hakamaatua koi tokotasi ki hakatuu ai te hare. See hai pou hakamaatua sara hoki e lavaa te hakatuu ake."},{"book":"1 CORINTHIANS","chapter":"3","verse":"12","text":"E mee naa tama ma ki penapena naa hare laatou ki naa kol, naa siliva, aa ma naa mee e taavi mmaha. Aaraa tama iaa ma ki ppena ki naa laakau ka oto ki naa lau."},{"book":"1 CORINTHIANS","chapter":"3","verse":"13","text":"Ssao Christ ma ki ahemai raa, te taukareka ma te mmau naa hare naa ma ki hakailotia iho ki taatou. I te aso naa, naa mee hakkaatoa te henua ni penapena i te maarama nei ma ki haaiteria ki te ahi e ura, ki ilotia maaoni."},{"book":"1 CORINTHIANS","chapter":"3","verse":"14","text":"Ki mee se tama e pou tana hare ki te pou hakamaatua nei no see lavaa tana hare raa te vela i te ahi raa, ttama naa ma ki haia hakaraaoina TeAtua."},{"book":"1 CORINTHIANS","chapter":"3","verse":"15","text":"Tevana iaa ki mee maa ni heuna se tama e vvela, teenaa ana mee naa ma ki seai hakkaatoa; a ia tana tino iaa ma ki sao, e mee ma se tama ni hakasao mai vaaroto te ahi e ura."},{"book":"1 CORINTHIANS","chapter":"3","verse":"16","text":"Kootou e illoa maa kootou naa ko te Hare Tapu TeAtua, aa maa TeAitu TeAtua e takoto i kootou.3.16 1 Cor 6.19; 2 Cor 6.16"},{"book":"1 CORINTHIANS","chapter":"3","verse":"17","text":"Teenaa, ki mee se tama e seua a ia te Hare Tapu TeAtua raa, a ia ma ki seua hoki TeAtua. I te aa te hare TeAtua raa e tapu, aa kootou naa ko te Hare Tapu TeAtua."},{"book":"1 CORINTHIANS","chapter":"3","verse":"18","text":"Kootou ki see sosorina ma ko naa vvare. Ki mee se tama i kootou e maanatu maa ia e atamai i naa vana te maarama nei, a ia ki tiiake te maanatu naa ki atamai maaoni a ia."},{"book":"1 CORINTHIANS","chapter":"3","verse":"19","text":"I te aa, te iloa e haia te maarama nei ma se atamai raa, teenaa se maanatu vvare i naa karamata TeAtua. E mee pee ko naa taratara mai Te Laupepa Tapu raa peelaa, “TeAtua e taikitia a Ia naa tama e atammai raa ki naa iloa laatou”,3.19 Job 5.13"},{"book":"1 CORINTHIANS","chapter":"3","verse":"20","text":"aa telaa taratara e mee maa, “TeAriki e iloa maa naa mannatu naa tama e atammai raa ni mannatu vvare koi.”3.20 Ps 94.11"},{"book":"1 CORINTHIANS","chapter":"3","verse":"21","text":"See hai tama ki ahu i naa vana naa tamavare te maarama nei e lavaa te ppena. Maaoni iaa naa mee hakkaatoa i te maarama nei ni mee kootou."},{"book":"1 CORINTHIANS","chapter":"3","verse":"22","text":"Paul, Apollos, aa ko Peter; naa tama te maarama nei, te ora ma te mate, te ssao nei ma te ssao imuri, teenei ni mee hakkaatoa kootou."},{"book":"1 CORINTHIANS","chapter":"3","verse":"23","text":"Aa kootou naa ni tama Christ, aa Christ se tama TeAtua."}]}