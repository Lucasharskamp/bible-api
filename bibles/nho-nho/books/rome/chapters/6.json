{"data":[{"book":"ROME","chapter":"6","verse":"1","text":"Taatou ki mee peehea? Taatou ki ppena naa haisara ki tosi te laaoi TeAtua?"},{"book":"ROME","chapter":"6","verse":"2","text":"Seai iloo! Te tiputipu haisara taatou imua raa ku oti te tiiake hakaoti. Peehea naa ttaka taatou ma te tiputipu ku oti te peesia hakaoti taatou?"},{"book":"ROME","chapter":"6","verse":"3","text":"Kootou hakamattoni lokoi te taratara nei. Saaita taatou ni too te hakaukau tapu no ttaka taatou ma te ora Christ raa, taatou ni too te hakaukau tapu ki ttaka hoki taatou ma te mate Christ."},{"book":"ROME","chapter":"6","verse":"4","text":"Saaita taatou ni too te hakaukau tapu raa, taatou e mee ma ni mmate ka tanumia iloto te kava pee ko te mate ana Jesus Christ. Saaita Jesus Christ ni hakamasikeria naa mahi TeAtua i te kava no taka ma te ora maaoni raa, taatou hoki e massike ma te ora hoou.6.4 Col 2.12"},{"book":"ROME","chapter":"6","verse":"5","text":"I taatou ni mmate pee ko Christ, taatou hoki ma ki massike ma te ora hoou pee ko Christ."},{"book":"ROME","chapter":"6","verse":"6","text":"Taatou ku illoa maa te tiputipu taatou imua raa ni mate ma Christ i aruna te kros. Christ ni mate ki seua naa mahi te tiputipu haisara e takoto i taatou, ki see hakamanani taatou te ppena naa haisara."},{"book":"ROME","chapter":"6","verse":"7","text":"Teenaa, te tama e mate raa see takoto i laro naa mahi te haisara."},{"book":"ROME","chapter":"6","verse":"8","text":"I taatou ni mmate ma Christ, taatou e illoa hoki maa taatou ma ki ora ma Christ."},{"book":"ROME","chapter":"6","verse":"9","text":"Taatou e illoa maa Christ ni hakamasikeria i te mate. A Ia ma ki see lavaa hoki te mate imuri, i te aa, naa mahi te mate raa ku oti te seua a Ia."},{"book":"ROME","chapter":"6","verse":"10","text":"Christ ni mate te saaita tokotasi koi ki seua naa mahi te haisara. A Ia nei ku noho ma te ora maaoni, laaua ma TeAtua."},{"book":"ROME","chapter":"6","verse":"11","text":"Peelaa hoki, kootou ki nnoho ka illoa i naa haisara kootou imua raa ku oti te mmate ma Christ, aa teenei kootou ku ora maaoni ma TeAtua iloto naa mahi Jesus Christ."},{"book":"ROME","chapter":"6","verse":"12","text":"Kootou roorosi ki see ffuri hoki kootou no tautari ki te tiputipu kootou ni kaimanako imua."},{"book":"ROME","chapter":"6","verse":"13","text":"Kootou see mee pakava naa haitino kootou ki naa tiputipu see ttonu te maarama nei. Seai. Kootou ki hookii naa haitino kootou ki TeAtua, e mee ma ko naa tama e massike mai i te mate no ora, ki tauhia kootou te tiputipu e tonu TeAtua."},{"book":"ROME","chapter":"6","verse":"14","text":"Te tiputipu te haisara raa ku see haimahi i naa ora kootou, i kootou ku see takkoto i laro te roorosi naa Loo Moses. Kootou nei ku takkoto i laro te laaoi TeAtua."},{"book":"ROME","chapter":"6","verse":"15","text":"Taatou ki mee peehea? Taatou ki ppena naa haisara maa i taatou see takkoto i laro te roorosi naa Loo? Seai iloo! Taatou ki see mannatu maa taatou ki ppena naa haisara maa i taatou ku takkoto i laro te roorosi laaoi TeAtua."},{"book":"ROME","chapter":"6","verse":"16","text":"Kootou e illoa i te taratara nei. Ttama e hiihai maa ia e heheuna vare i telaa tama raa, a ia e mee ma se poe te tama naa. E mee naa tama e hakavaarea ki te tiputipu see tonu. Laatou ma ki oti ku mmate i te tiputipu naa. E mee hoki naa tama e heheuna naa heuna TeAtua. Laatou ma ki oti ku ttonu imua naa karamata TeAtua."},{"book":"ROME","chapter":"6","verse":"17","text":"Nau e hiahia i TeAtua. Niaaina maa kootou ni hakavaarea te tiputipu haisara raa, kootou ni lavaa koi te tautari hakappuru iloo ki naa taratara e ttonu TeAtua ni kauatu ki kootou."},{"book":"ROME","chapter":"6","verse":"18","text":"Kootou ni hakasaoria TeAtua i naa mahi naa haisara kootou, ki ttaka kootou ma te tiputipu e tonu."},{"book":"ROME","chapter":"6","verse":"19","text":"(Nau e taratara peenei ki mallama naa pisouru kootou.) Imua raa kootou ni mee pakava naa haitino kootou ki te kau sosorina e kerekkere ki tautari kootou ki te tiputipu te haisara. Saaita nei kootou ku mee ki hookii naa ora kootou ki ppena naa sosorina e ttonu ki sura te tiputipu e tapu."},{"book":"ROME","chapter":"6","verse":"20","text":"Imua raa te tiputipu te haisara raa e takoto haimahi i kootou, aa te tiputipu e tonu raa ni seai i kootou."},{"book":"ROME","chapter":"6","verse":"21","text":"Se aa kootou e taukareka ni too i naa vana hakannapa kootou ni mee imua? Teenaa ko te tiputipu ma ki oti ku mmate ai kootou!"},{"book":"ROME","chapter":"6","verse":"22","text":"Kootou ku oti te hakasaoria TeAtua i naa mahi naa haisara kootou. Kootou nei ku heuna koi i TeAtua. Kootou ma ki suia TeAtua ki te ora e tapu. Teenaa ko te ora e ora hakaoti."},{"book":"ROME","chapter":"6","verse":"23","text":"Naa tama e ppena naa haisara raa ma ki mmate hakkaatoa. Te mee e taukareka TeAtua e hookii vare raa iaa, teenaa ko te ora maaoni i Jesus Christ, TeAriki taatou."}]}