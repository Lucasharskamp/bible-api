{"data":[{"book":"Baʼuu","chapter":"29","verse":"1","text":"“Akka isaan luboota taʼanii na tajaajilaniif wanni ati isaan qulqulleessuuf gootu kanaa dha; dibicha tokkoo fi korbeeyyii hoolaa kanneen mudaa hin qabne lama fuudhi."},{"book":"Baʼuu","chapter":"29","verse":"2","text":"Daakuu qamadii filatamaa irraa Maxinoo, Maxinoo zayitiidhaan sukkuumamee fi bixxillee zayitiin irra dibame tolchi."},{"book":"Baʼuu","chapter":"29","verse":"3","text":"Isaan kanas gundoo keessa kaaʼiitii dibichaa fi korbeeyyii hoolaa wajjin dhiʼeessi."},{"book":"Baʼuu","chapter":"29","verse":"4","text":"Ergasii immoo Aroonii fi ilmaan isaa gara balbala dunkaana wal gaʼiitti fidiitii bishaaniin isaan dhiqi."},{"book":"Baʼuu","chapter":"29","verse":"5","text":"Uffatas fuudhiitii qomee, wandaboo dirataa, dirataa fi kiisii qomaa Aroonitti uffisi. Dirata sanas sabbata ogummaadhaan dhaʼameen hidhi."},{"book":"Baʼuu","chapter":"29","verse":"6","text":"Mataa isaatti marata mari; marata sanatti immoo gonfoo qulqulluu qabsiisi."},{"book":"Baʼuu","chapter":"29","verse":"7","text":"Zayitii ittiin dibdu fuudhiitii mataa isaa irratti dhangalaasuudhaan isa dibi."},{"book":"Baʼuu","chapter":"29","verse":"8","text":"Ilmaan isaa fidii qomee isaanitti uffisi;"},{"book":"Baʼuu","chapter":"29","verse":"9","text":"mataa isaaniitti marata mari. Ergasii immoo Aroonii fi ilmaan isaatti sabbata hidhi. Lubummaanis seera bara baraatiin kan isaanii ti."},{"book":"Baʼuu","chapter":"29","verse":"10","text":"“Dibicha sana gara fuula dunkaana wal gaʼiitti fidi; Aroonii fi ilmaan isaa immoo harka isaanii mataa isaa irra haa kaaʼan."},{"book":"Baʼuu","chapter":"29","verse":"11","text":"Atis fuula Waaqayyoo duratti, balbala dunkaana wal gaʼii irratti isa qali."},{"book":"Baʼuu","chapter":"29","verse":"12","text":"Dhiiga dibicha sanaa irraa xinnoo fuudhiitii quba keetiin gaanfa iddoo aarsaa dibi; kan hafe immoo miilla iddoo aarsaa irratti dhangalaasi."},{"book":"Baʼuu","chapter":"29","verse":"13","text":"Moora miʼa garaatti haguugame hunda, haguuggii tiruutii fi moora kalee lamaanitti haguugame fuudhiitii iddoo aarsaa irratti gubi."},{"book":"Baʼuu","chapter":"29","verse":"14","text":"Foon dibicha sanaa, gogaa isaatii fi cumaa isaa garuu qubata keessaa gad baasii gubi. Inni aarsaa cubbuu ti."},{"book":"Baʼuu","chapter":"29","verse":"15","text":"“Korbeeyyii hoolaa sana keessaa tokko fidi; Aroonii fi ilmaan isaas harka isaanii mataa isaa irra haa kaaʼan."},{"book":"Baʼuu","chapter":"29","verse":"16","text":"Korbeessa hoolaa sana qalii dhiiga isaa fuudhiitii gama hundaan iddoo aarsaatti facaasi."},{"book":"Baʼuu","chapter":"29","verse":"17","text":"Korbeessa hoolaa sana gargar kukkutii miʼa garaatii fi luka isaa miiciitii mataa fi kutaawwan kaan wajjin kaaʼi."},{"book":"Baʼuu","chapter":"29","verse":"18","text":"Korbeessa hoolaa sana guutumaan guutuutti iddoo aarsaa irratti gubi. Kunis qalma Waaqayyoof gubamu, aarsaa urgaaʼaa ibiddaan Waaqayyoof dhiʼeeffamuu dha."},{"book":"Baʼuu","chapter":"29","verse":"19","text":"“Korbeessa hoolaa kaan illee fidi; Aroonii fi ilmaan isaa harka isaanii mataa isaa irra haa kaaʼan."},{"book":"Baʼuu","chapter":"29","verse":"20","text":"Korbeessa hoolaa sana qali; dhiiga isaa irraas fuudhiitii fiixee gurra Aroon mirgaatii fi fiixee gurra ilmaan isaa mirgaa dibi; quba abbuudduu harka mirgaa isaaniitii fi quba abbuudduu miilla mirgaa isaanii illee dibi. Dhiiga hafe immoo gama hundaan iddoo aarsaatti facaasi."},{"book":"Baʼuu","chapter":"29","verse":"21","text":"Dhiiga iddoo aarsaa irra jiru irraa, zayitii ittiin diban irraas fuudhiitii Aroonii fi uffata isaatti, ilmaan isaatii fi uffata isaaniitti facaasi. Akkasiin innii fi ilmaan isaa, uffanni isaaniis ni qulqullaaʼu."},{"book":"Baʼuu","chapter":"29","verse":"22","text":"“Korbeessa hoolaa kana irraas cooma, duboo, moora miʼa garaa haguugu, haguuggii tiruu, kalee lamaanii fi moora isaanitti jiru, akkasumas tafa mirgaa fuudhii. Korbeessi hoolaa kunis hoolaa ittiin lubummaa kennanii dha."},{"book":"Baʼuu","chapter":"29","verse":"23","text":"Gundoo Maxinoo baatu kan fuula Waaqayyoo dura jiru sana irraa maxinoo tokko, maxinoo zayitiidhaan tolfame tokkoo fi bixxillee tokko fuudhi."},{"book":"Baʼuu","chapter":"29","verse":"24","text":"Wantoota kanneen hunda harka Aroonii fi harka ilmaan isaa keessa kaaʼiitii aarsaa sochoofamu godhii fuula Waaqayyoo duratti sochoosi."},{"book":"Baʼuu","chapter":"29","verse":"25","text":"Ergasii immoo harka isaaniitii fuudhii akka urgaa Waaqayyotti tolu taʼuuf aarsaa gubamu wajjin iddoo aarsaa irratti gubi; kunis aarsaa ibiddaan Waaqayyoof dhiʼeeffamuu dha."},{"book":"Baʼuu","chapter":"29","verse":"26","text":"Erga handaraafa hoolaa Aroon ittiin luba taʼe sana fuutee booddee aarsaa sochoofamu godhiitii fuula Waaqayyoo duratti sochoosi; kunis qooda kee ti."},{"book":"Baʼuu","chapter":"29","verse":"27","text":"“Handaraafa aarsaa sochoofamuu, luka korbeessa hoolaa isa kan Aroonii fi ilmaan isaa isa yeroo isaan luba taʼan aarsaa taʼee dhiʼaate sana qulqulleessi."},{"book":"Baʼuu","chapter":"29","verse":"28","text":"Kunis qooda bara baraa kan sabni Israaʼel yeroo hunda Aroonii fi ilmaan isaatiif kennuu dha. Innis gumaacha sabni Israaʼel aarsaa nagaa irraa Waaqayyoof kennuu dha."},{"book":"Baʼuu","chapter":"29","verse":"29","text":"“Akka isaan ittiin dibamanii luba taʼaniif uffanni Aroon qulqulluun kan ilmaan isaa haa taʼu."},{"book":"Baʼuu","chapter":"29","verse":"30","text":"Ilmi iddoo isaa buʼee luba taʼuudhaan Iddoo Qulqulluu keessa tajaajiluuf gara dunkaana wal gaʼii dhufu bultii torba uffata kana haa uffatu."},{"book":"Baʼuu","chapter":"29","verse":"31","text":"“Korbeessa hoolaa isa ittiin luba taʼan sana fuudhiitii foon isaa Iddoo Qulqulluutti affeeli."},{"book":"Baʼuu","chapter":"29","verse":"32","text":"Aroonii fi ilmaan isaa foon hoolaa sanaatii fi buddeena gundoo irraa sana balbala dunkaana wal gaʼii duratti haa nyaatan."},{"book":"Baʼuu","chapter":"29","verse":"33","text":"Isaanis aarsaa isaan ittiin luba taʼanii fi qulqulleeffamuu isaaniitiif ittiin araarri buʼe haa nyaatan. Sababii aarsaan sun qulqulluu taʼeef garuu namni kaan hin nyaatin."},{"book":"Baʼuu","chapter":"29","verse":"34","text":"Yoo foon korbeessa hoolaa ittiin luba taʼan kam iyyuu yookaan buddeenni kam iyyuu hafee bule ibiddaan gubi; sababii qulqulluu taʼeef nyaatamuu hin qabu."},{"book":"Baʼuu","chapter":"29","verse":"35","text":"“Waan ani si ajaje hunda Aroonii fi ilmaan isaatiif godhi. Bultii torba guutuu seera lubummaa isaaniif raawwadhu."},{"book":"Baʼuu","chapter":"29","verse":"36","text":"Akka araarri buʼuufis guyyuma guyyaan dibicha qalii aarsaa cubbuu dhiʼeessi. Iddoo aarsaa sanaaf aarsaa araaraa dhiʼeessuudhaan qulqulleessi; addaan baasuudhaafis isa dibi."},{"book":"Baʼuu","chapter":"29","verse":"37","text":"Iddoo aarsaa sanaafis bultii torba araara buusiitii isa qulqulleessi. Yoos iddoon aarsaa sun waan hunda caalaa qulqulluu taʼa; wanni isa tuqu hundinuus ni qulqulleeffama."},{"book":"Baʼuu","chapter":"29","verse":"38","text":"“Wanni ati yeroo hunda iddoo aarsaa irratti guyyaa guyyaan dhiʼeessitu kanaa dha: Xobbaallaawwan kanneen umuriin isaanii waggaa tokko tokko taʼe lama;"},{"book":"Baʼuu","chapter":"29","verse":"39","text":"tokko ganama, kaan immoo galgala dhiʼeessi."},{"book":"Baʼuu","chapter":"29","verse":"40","text":"Xobbaallaa jalqabaa sana wajjinis daakuu baʼeessa isaa iifii tokko irraa harka kudhan keessaa harki tokko zayitii ejersaa kan cuunfamee iinii tokko harka afur keessaa harka tokkoon sukkuumame dhiʼeessi; akkasumas daadhii wayinii iinii harka afur keessaa harka tokko dhibaayyuu godhii dhiʼeessi."},{"book":"Baʼuu","chapter":"29","verse":"41","text":"Xobbaallaa hoolaa kaan immoo kennaa midhaaniitii fi kan dhibaayyuu wajjin akkuma isa ganamaa sanaatti galgala dhiʼeessi; kunis aarsaa urgaaʼaa ibiddaan Waaqayyoof dhiʼeeffamuu dha."},{"book":"Baʼuu","chapter":"29","verse":"42","text":"“Qalmi gubamu kun dhaloota dhufu keessattis yeroo hunda balbala dunkaana wal gaʼii irratti fuula Waaqayyoo duratti haa dhiʼeeffamu. Anis gara keessan dhufee achitti isinitti nan dubbadha;"},{"book":"Baʼuu","chapter":"29","verse":"43","text":"saba Israaʼel wajjinis achumatti wal argina; iddoon sunis ulfina kootiin ni qulqulleeffama."},{"book":"Baʼuu","chapter":"29","verse":"44","text":"“Ani dunkaana wal gaʼii fi iddoo aarsaa sana nan qulqulleessa; Aroonii fi ilmaan isaas akka isaan luboota taʼanii na tajaajilaniif nan qulqulleessa."},{"book":"Baʼuu","chapter":"29","verse":"45","text":"Anis saba Israaʼel keessa nan jiraadha; Waaqa isaaniis nan taʼa."},{"book":"Baʼuu","chapter":"29","verse":"46","text":"Isaanis akka ani Waaqayyo Waaqa isaanii kan gidduu isaanii jiraachuuf jedhee biyya Gibxiitii keessaa isaan baase taʼe ni beeku; ani Waaqayyo Waaqa isaanii ti."}]}