{"data":[{"book":"Mangane Singena","chapter":"21","verse":"1","text":"Na feene dangu xanbini, xɛmɛna nde yi Yɛsɛreli yi, a xili Naboti, manpa bili nakɔɔn yi a yii Axabi a manga banxin dɛxɔn, Samari mangana."},{"book":"Mangane Singena","chapter":"21","verse":"2","text":"Lɔxɔna nde, Axabi yi a fala Naboti xa, a naxa, “I ya manpa xɛɛn naxan n ma manga banxin fɛma, a so n yii, n xa a findi sabidi nakɔɔn na, n manpa xɛɛ faɲin gbɛtɛ soɛ i yii, hanma xa a i kɛnɛn, n na sara gbeti fixɛn na.”"},{"book":"Mangane Singena","chapter":"21","verse":"3","text":"Koni Naboti yi Axabi yabi, a naxa, “Alatala xa n natanga n benbane kɛɛn soon na i yii.”"},{"book":"Mangane Singena","chapter":"21","verse":"4","text":"Axabi xɔlɔxin mɔnɛxin yi so banxini Naboti Yɛsɛreli kaana falana fe ra, a a mi a benbane kɛɛn soma a yii. A sa a sa, a yɛtagin luxun, a mi wa sese don fe xɔn."},{"book":"Mangane Singena","chapter":"21","verse":"5","text":"A ɲaxanla Yesabele yi fa a fɛma, a yi a fala a xa, a naxa, “Nanfera i niini ɲaxuxi i ma, i mi i dɛgema mumɛ?”"},{"book":"Mangane Singena","chapter":"21","verse":"6","text":"A yi a yabi, a naxa, “N falan tixi Naboti Yɛsɛreli kaan nan xa, n naxa, ‘I ya manpa xɛɛn sara n ma gbetin na, xa i nu wa, n manpa xɛɛ gbɛtɛ so i yii a ɲɔxɔn na.’ ”"},{"book":"Mangane Singena","chapter":"21","verse":"7","text":"Nayi, a ɲaxanla Yesabele yi a fala a xa, a naxa, “Iki, i tan nan mangayani Isirayila yi ba? Keli i dɛge, i bɔɲɛn yi sɛwa, n tan Naboti Yɛsɛreli kaana manpa xɛɛn soma nɛn i yii.”"},{"book":"Mangane Singena","chapter":"21","verse":"8","text":"A bataxine sɛbɛ Manga Axabi xinla ra a mangana taxamasenna sa e ma, Naboti taan naxan yi, a yi e rasiga na fonne nun a kuntigine ma."},{"book":"Mangane Singena","chapter":"21","verse":"9","text":"A yi sɛbɛxi bataxine kui, a naxa, “Ɛ a fala, yamaan xa soge keden sunna suxu, ɛ Naboti dɔxɔ muxu gbee dɔxɔdeni yamaan tagi."},{"book":"Mangane Singena","chapter":"21","verse":"10","text":"Ɛ xalabanten firin dɔxɔ a dɛxɔn naxanye a tɔɲɛgɛma, a a bata Ala nun mangan danga. Na xanbi ra, ɛ a xali taa xanbin na, ɛ a magɔlɔn gɛmɛn na han a faxa.”"},{"book":"Mangane Singena","chapter":"21","verse":"11","text":"Yesabele yamarin naxan fi bataxine kui, Naboti a taan fonne nun kuntigine yi na liga."},{"book":"Mangane Singena","chapter":"21","verse":"12","text":"E yi a fala a yamaan xa sun, e Naboti dɔxɔ na yamaan yɛɛ ra,"},{"book":"Mangane Singena","chapter":"21","verse":"13","text":"xalabanten firinne fan yi fa, e dɔxɔ Naboti dɛxɔn. Na xalabanten firinne yi seren ba Naboti xili ma yamaan yɛtagi, e naxa, “Naboti bata Ala nun mangan danga.” Mafurɛn, e yi a xali taa xanbin na, e a magɔlɔn gɛmɛn na han a faxa."},{"book":"Mangane Singena","chapter":"21","verse":"14","text":"Nayi, taan kuntigine yi xɛraan nasiga Yesabele ma, a Naboti magɔlɔnxi gɛmɛn nan na han a faxa."},{"book":"Mangane Singena","chapter":"21","verse":"15","text":"Yesabele na mɛ waxatin naxan yi, a sa a fala Axabi xa, a naxa, “Naboti Yɛsɛreli kaan tondi manpa bili xɛɛn naxan sarɛ i ma gbeti na, na manpa bili xɛɛn findi i gbeen na. A bata faxa.”"},{"book":"Mangane Singena","chapter":"21","verse":"16","text":"Axabi a mɛxina, a Naboti bata faxa, a yi siga a manpa bili nakɔni, a findi a gbeen na."},{"book":"Mangane Singena","chapter":"21","verse":"17","text":"Nayi, Alatala yi falan ti Nabi Eli Tisibi kaan xa, a naxa,"},{"book":"Mangane Singena","chapter":"21","verse":"18","text":"“Siga Axabi fɛma, Isirayila mangan naxan dɔxi Samari taani. A sa Naboti a manpa bili nakɔni, a sigaxi naxan findideni a gbeen na."},{"book":"Mangane Singena","chapter":"21","verse":"19","text":"Sa a fala a xa, i naxa, ‘Alatala ito nan falaxi, a naxa: I bata xɛmɛna nde faxa. I mɔn yi fa a yii seene tongo.’ Na xanbi ra, i mɔn xa a fala a xa, i naxa, ‘Alatala ito nan falaxi, a naxa: Barene Naboti wunla makɔnxi dɛnaxan yi, barene i fan yɛtɛɛn wunla makɔnma mɛnna nin.’ ”"},{"book":"Mangane Singena","chapter":"21","verse":"20","text":"Eli yi siga na xɛrani badeni Axabi xa. Axabi yi a fala a xa, a naxa, “I bata n to ba, i tan n yaxuna?” Eli yi a yabi, a naxa, “Ɔn, n bata i to. Amasɔtɔ naxan mi rafan Alatala ma, na rabaan bata i kɛnɛn."},{"book":"Mangane Singena","chapter":"21","verse":"21","text":"Ala naxa, ‘N tɔrɔn nafama i ma nɛn. N na i ralɔma ayi nɛn, xɛmɛn naxan birin Axabi a denbayani, n ne raxɔri. Naxanye i mabinni, ne birin bama i yii nɛn, konyine nun xɔrɔne Isirayila yi."},{"book":"Mangane Singena","chapter":"21","verse":"22","text":"N na i ya denbayaan suxuma nɛn alo n Nebati a dii xɛmɛn Yerobowan ma denbayaan suxu kii naxan yi, e nun Axiyaa dii xɛmɛn Basaa denbayana. N na ligama nɛn amasɔtɔ i bata n naxɔlɔ gbeen ti, i yi Isirayila kaane ti yulubin ma.’"},{"book":"Mangane Singena","chapter":"21","verse":"23","text":"Alatala mɔn yi falan ti Yesabele fan xili ma, a naxa, ‘Barene Yesabele donma nɛn Yɛsɛreli taan nabilinna yinna sanna xɔn ma."},{"book":"Mangane Singena","chapter":"21","verse":"24","text":"Axabi a denbayaan muxun naxanye na faxa taani, barene nan ne donma. Naxanye na faxa xɛɛn ma, xɔline nan ne donma.’ ”"},{"book":"Mangane Singena","chapter":"21","verse":"25","text":"Muxu yo mi na naxan a ragidi a xa Alatala raɲaxu feen naba alo Axabi. A ɲaxanla Yesabele nan a radin."},{"book":"Mangane Singena","chapter":"21","verse":"26","text":"A yi haramu feene ligama, a yi suxurene batuma alo Amorine yi a ligama kii naxan yi, Alatala naxanye kedi Isirayila kaane yɛɛ ra."},{"book":"Mangane Singena","chapter":"21","verse":"27","text":"Axabi to Eli a falane mɛ, a yi a dugine yibɔ, a kasa bɛnbɛnla so a ma sununi, a sun. E nun na kasa bɛnbɛnla nan yi e sama, a yi sigan tima yɛtɛ magodoni."},{"book":"Mangane Singena","chapter":"21","verse":"28","text":"Alatala yi falan ti Eli Tisibi kaan xa, a naxa,"},{"book":"Mangane Singena","chapter":"21","verse":"29","text":"“I bata a to Axabi a yɛtɛ xurunxin n yɛtagi kii naxan yi? Bayo a bata a yɛtɛ xurun n xa, n mi tɔrɔyaan nafama a waxatini, a fama a diina waxatin nin, n tɔrɔyaan nafa a denbayaan ma.”"}]}