{"data":[{"book":"Bakorintha I","chapter":"11","verse":"1","text":"Mme lo tshwanetse go latela sekao sa me, fela jaaka ke latela sa ga Keresete."},{"book":"Bakorintha I","chapter":"11","verse":"2","text":"Ke a itumela, bakaulengwe ba ba rategang, ka gore lo ntse lo gakologelwa ebile lo dira dilo tsotlhe tse ke lo di rutileng."},{"book":"Bakorintha I","chapter":"11","verse":"3","text":"Mme go na le sengwe se ke batlang go lo gakolola kaga sone: gore mosadi o kafa tlase ga taolo ya monna wa gagwe, monna wa gagwe o ka fa tlase ga taolo ya ga Keresete, Keresete ene o ka fa tlase ga taolo ya Modimo."},{"book":"Bakorintha I","chapter":"11","verse":"4","text":"Ke gone ka moo, fa monna a gana go rola hutshe fa a rapela kgotsa a rera, o tlontlolola Keresete."},{"book":"Bakorintha I","chapter":"11","verse":"5","text":"Mme ke gone ka moo mosadi yo o rapelang kgotsa a porofesa mo pepeneneng a sa rwala sepe mo tlhogong o tlontlolola monna wa gagwe (gonne go rwala ga gagwe ke sesupo sa gore o ka fa tlase ga taolo ya monna.)"},{"book":"Bakorintha I","chapter":"11","verse":"6","text":"Ee, fa a gana go rwala tukwi, o tshwanetse go beola moriri wa gagwe otlhe mme fa go tlhabisa ditlhong gore mosadi a beolwe, jalo o tshwanetse go rwala sengwe mo tlhogong."},{"book":"Bakorintha I","chapter":"11","verse":"7","text":"Mme monna ga a a tshwanela go rwala sepe mo tlhogong (fa a obamela Modimo), gonne monna ke setshwano le kgalalelo ya Modimo; mme mosadi ke kgalalelo ya monna."},{"book":"Bakorintha I","chapter":"11","verse":"8","text":"Monna wa ntlha ga a tswa mo mosading, mme mosadi wa ntlha ene o dule mo monneng."},{"book":"Bakorintha I","chapter":"11","verse":"9","text":"Le Adamo, monna wa ntlha, o ne a sa direlwa thuso ya ga Efa, mme Efa o ne a diretswe Adamo."},{"book":"Bakorintha I","chapter":"11","verse":"10","text":"Jalo mosadi o tshwa-netse go bipa tlhogo ya gagwe e le sesupo sa gore o ka fa tlase ga taolo ya monna, e le lebaka la gore baengele ba mo lemoge ba bo ba mo itumelele."},{"book":"Bakorintha I","chapter":"11","verse":"11","text":"Mme gakologelwang gore mo leanong la Modimo banna le basadi ba a tlhokana."},{"book":"Bakorintha I","chapter":"11","verse":"12","text":"Gonne le fa mosadi wa ntlha a dule mo monneng, banna botlhe ba tsetswe ke basadi go tloga foo, mme banna le basadi ba tswa mo Modimong Mmopi wa bone."},{"book":"Bakorintha I","chapter":"11","verse":"13","text":"Lona ka bo lona lo akanya jang kaga selo se? A go siame gore mosadi a rapele mo pepeneneng a sa bipa tlhogo?"},{"book":"Bakorintha I","chapter":"11","verse":"14-15","text":"A ga se gore le yone tlholego e re ruta gore ditlhogo tsa basadi di tshwanetse go bipiwa? Gonne basadi ba ikgantsha ka meriri ya bone e meleele, fa monna yo o moriri moleele o mo tlhabisa ditlhong."},{"book":"Bakorintha I","chapter":"11","verse":"16","text":"Mme fa mongwe a batla go ganetsa kaga mo, gotlhe mo ke ka go buang ke gore ga re rute sepe se sele go na le se, gore mosadi o tshwanetse go ipipa tlhogo fa a rapela kgotsa a porofesa mo phuthegong, mme diphuthego tsotlhe di ikutlwa ka mokgwa o le mongwe kaga se."},{"book":"Bakorintha I","chapter":"11","verse":"17","text":"Se sengwe mo thulaganyong ya me ya dilo tse ke lo kwalelang ka ga tsone ke sengwe se ke se ka keng ka dumalana le sone. Gonne go utlwala jaaka e ka re go kopana ga lona mo selalelong go dira bosula go na le tshiamo."},{"book":"Bakorintha I","chapter":"11","verse":"18","text":"Mongwe le mongwe o aga a mpolelela kaga kganetsanyo e e nnang mo dikopanong tse, le dikgaogano tse di tsogang magareng ga lona ebile ke setse ke rata go dumela."},{"book":"Bakorintha I","chapter":"11","verse":"19","text":"Mme ke gopola gore lo utlwa mo go le botlhokwa mo e leng gore lona ba lo agang lo siame lo tlaa itse lo bo lo gakologelwa!"},{"book":"Bakorintha I","chapter":"11","verse":"20","text":"Fa lo kopana lotlhe go ja, ga se Selalelo sa Morena se lo se jang,"},{"book":"Bakorintha I","chapter":"11","verse":"21","text":"mme ke sa lona. Gonne ke boleletswe gore mongwe le mongwe o itlhaganelela go phamola dijo tsotlhe tse a ka di kgonang go na le go letela go di kgaogana le ba bangwe, jalo yo mongwe a tlhaelwe mme a tsamaye ka tlala fa ba bangwe ba nole ba tagilwe."},{"book":"Bakorintha I","chapter":"11","verse":"22","text":"Ke eng? A mo ke boammaaruri tota? A ga lo kake lwa a ja lwa nwa kwa malapeng a lona, go tila go nyenyefatsa phuthego le go tlhabisa bahumanegi ditlhong ba ba se ka keng ba tlisa dijo. Ke tshwanetse go reng kaga dilo tse? A lo batla ke lo galaletsa? Ga ke dire jalo!"},{"book":"Bakorintha I","chapter":"11","verse":"23","text":"Gonne se ke se Morena ka boene o se buileng ka Lomati lwa gagwe, mme ke lo boleletse pele: Gore mo bosigong jo Judase o mo okileng ka jone, Jesu o ne a tsaya senkgwe,"},{"book":"Bakorintha I","chapter":"11","verse":"24","text":"mme ya re a sena go se lebogela mo Modimong, a se ngathoganya a se neela barutwa ba gagwe a re, “Tsayang se lo je. Se ke mmele wa me, o ke lo o nayang. Dirang se gore lo nkgakologelwe”."},{"book":"Bakorintha I","chapter":"11","verse":"25","text":"Ka mokgwa o o tshwanang, a tsaya senwelo sa mofine morago ga selalelo a re, “Senwelo se ke kgolagano e ncha fa gare ga Modimo le lona, se se tlhomamisitsweng sa bo sa tsamaisiwa ka madi a me. Dirang se gore lo nkgopole ka nako tsotlhe fa lo se nwa”."},{"book":"Bakorintha I","chapter":"11","verse":"26","text":"Gonne ka nako tsotlhe fa lo o ja senkgwe se lo bo lo nwa senwelo se, lo bolela molaetsa wa loso lwa Morena, gore o lo swetse. Dirang se go fitlhelela a tla gape."},{"book":"Bakorintha I","chapter":"11","verse":"27","text":"Jalo fa mongwe a a ja senkgwe se a bo a a nwa mo senwelong se sa Morena a sa tshwanela, o leofela mmele le madi a Morena."},{"book":"Bakorintha I","chapter":"11","verse":"28","text":"Ke gone ka moo motho o tshwanetseng go itshekatsheka ka kelotlhoko pele ga a a ja senkgwe a bo a a nwa mo senwelong."},{"book":"Bakorintha I","chapter":"11","verse":"29","text":"Gonne fa a a ja senkgwe se a bo a a nwa mo senwelong a sa tshwanela, a sa akanye kaga mmele wa ga Keresete le go re o rayang, o a bo a inwela ebile a ijela tshekiso; gonne o tshameka ka loso lwa Morena."},{"book":"Bakorintha I","chapter":"11","verse":"30","text":"Ke gone ka mo bontsi jwa lona lo leng bokoa ebile lo lwala, mme bangwe ba setse ba sule."},{"book":"Bakorintha I","chapter":"11","verse":"31","text":"Mme fa lo itshekatsheka ka kelotlhoko pele ga lo o ja ga lo kitla lo atlholwa kgotsa lo otlhaiwa."},{"book":"Bakorintha I","chapter":"11","verse":"32","text":"Le fa go ntse jalo fa re atlholwa re bo re otlhaiwa ke Morena, ke gore ga re kitla re senngwa le lefatshe lotlhe."},{"book":"Bakorintha I","chapter":"11","verse":"33","text":"Jalo, bakaulengwe ba ba rategang, fa lo phuthaganela sejo sa Morena, ebong tirelo ya Selalelo, letelang ba bangwe;"},{"book":"Bakorintha I","chapter":"11","verse":"34","text":"fa mongwe a tshwerwe ke tlala thata o tshwanetse go ja kwa lapeng gore a se ka a itlisetsa kwatlhao fa lo phuthega lotlhe. Ke tlaa buisana le lona kaga dilo tse dingwe morago ga ke goroga."}]}