{"data":[{"book":"Waefeso","chapter":"6","verse":"1","text":"Mwemwe muwana, muwategheletse waletsi wenu kwaapfila mwomtoghola Imtwatsa, mana pfinogha kutenda apfo."},{"book":"Waefeso","chapter":"6","verse":"2","text":"Ka Ghamaandiko pfagholonga, “Wategheletse aba wako na mai wako.” Alino ilo laghitso lya mwanduso line laghano, laghano alyo lyolonga,"},{"book":"Waefeso","chapter":"6","verse":"3","text":"“Kutsobweda na kutsokala ghamatsuwa mengi muisi.”"},{"book":"Waefeso","chapter":"6","verse":"4","text":"Namwe tsina aba mleke kuwaghobola iwanenu, ila muwalele ka pfayobama Imtwatsa, kwa kuwalangusa pfawobamighwa kukala pfinoghile na muwalangulitse pfinu apfo."},{"book":"Waefeso","chapter":"6","verse":"5","text":"Mwemwe iwatumwa, wategheletseni iwatwatsa wenu kwa ghumoyo ghose, ka mwomsang'anila Kiristu."},{"book":"Waefeso","chapter":"6","verse":"6","text":"Mleke kutenda apfo ahala hawamlolani haliheka kwaapfila mwobama mwoneke mnogha, ila msang'ane kwa mimoyo yenu yose ka pfobama Imulungu, kwaapfila mwemwe mwa watumwa wa Kiristu."},{"book":"Waefeso","chapter":"6","verse":"7","text":"Hamsang'ana, msang'ane kwa kudeng'elela ka mwomtumikila Imtwatsa, na si ka mwowatumikila iwanu bae."},{"book":"Waefeso","chapter":"6","verse":"8","text":"Mkumbuke ka Imtwatsa katsomghweka imunu wowose iyotenda ghanoghile, yawe mtumwa au si mtumwa bae."},{"book":"Waefeso","chapter":"6","verse":"9","text":"Namwe iwatwatsa mtende pfipfo kwe iwatumwa wenu, mleke kuwatenda wampfukeni. Mkumbuke namwe pfipfila ka wawo, mna Imtwatsa yuyo kulanga, naye ng'obaghula bae."},{"book":"Waefeso","chapter":"6","verse":"10","text":"Kuya, mkale ne ngupfu mna ukwilunga ne Imtwatsa na kwa ukwapfilighwa ne ngupfu tsake ng'ulu."},{"book":"Waefeso","chapter":"6","verse":"11","text":"Mkinde pfinu pfe ing'ondo pfamwing'ighwe ne Imulungu ili mdahe kwima na kupinga ukukengela kwa Setani."},{"book":"Waefeso","chapter":"6","verse":"12","text":"Mana ng'ondo yetu ng'atwitowa bae ne iwanu, ila twetowa ne muhe tsose tsihile itsitawala mlanga na isi ino ine ichisi cha ghehile."},{"book":"Waefeso","chapter":"6","verse":"13","text":"Lelo kwaajili ayo, mkinde pfinu pfose pfe ing'ondo pfamwing'ighwe ne Imulungu ili mdudumile mbaka ng'ondo haitsomala, na litsuwa lila lihile halikutsa mdahe kwima ghoya."},{"book":"Waefeso","chapter":"6","verse":"14","text":"Apfo mwime ghoya, ukweli uwe ka msipi mchuno mwenu na unu unoghile ughwe ka lighwanda lya chuma lyo ukwikinga mmambagha mwenu"},{"book":"Waefeso","chapter":"6","verse":"15","text":"na ukusulukila ukuwapetela iwanu Imbuli Inoghile ya tindiwalo kuwe ka mikwabatsa mmaghulu mwenu."},{"book":"Waefeso","chapter":"6","verse":"16","text":"Matsuwa ghose, ukutoghola kuwe ka ngawo mne ghamoko ghenu, ili mdahe kuitsima misale ya ghumoto ya yula Setani."},{"book":"Waefeso","chapter":"6","verse":"17","text":"Muubokele ukombotsi ka ikofia ya chuma, na longa lye Imulungu ka lipanga lyamwing'ighwa na Ghumuhe Mwenzeluka."},{"book":"Waefeso","chapter":"6","verse":"18","text":"Mtende ghano ghose kwa kulomba, mumlombe Imulungu yamwapfileni. Mlombe ghamatsuwa ghose ka Ghumuhe pfayamlongotsani. Mghendelele kulomba bila kwipfa kwaajili ye iwanu we Imulungu."},{"book":"Waefeso","chapter":"6","verse":"19","text":"Pfipfila nombeleni na nene, ili hanipetela iwanu, Imulungu yangaye chokulonga, nonge bila ya kupfuka ili iwanu wamanye mbuli ya Usenga Unoghile."},{"book":"Waefeso","chapter":"6","verse":"20","text":"Mana nene na msenga we Imbuli Inoghile hata ka sambi nyohighwa. Mnombele nipete Imbuli Inoghile bila ya kupfuka ka pfambamighwa."},{"book":"Waefeso","chapter":"6","verse":"21","text":"Tukiko, ndughu yetu mnoghelighwa na msang'ani mwenyepfale mne sang'ano ye Imtwatsa, katsowalongelani mbuli tsangu na mghamanye ghanisang'ana."},{"book":"Waefeso","chapter":"6","verse":"22","text":"Nomtuma kuna mwemwe kwaajili ye chinu chino, yawalongeleni mbuli tsetu na yamghumeni ghumoyo."},{"book":"Waefeso","chapter":"6","verse":"23","text":"Nomlombelani mkale tseghamba mwemwe ndughu wose, hamwe ne unoghelo inoghola kulawa kwa Aba Imulungu na kwa Imtwatsa Yesu Kiristu."},{"book":"Waefeso","chapter":"6","verse":"24","text":"Uluso we Imulungu ukale na iwanu wose iwomnoghela Imtwatsa wetu Yesu Kiristu kwa unoghelo ing'aumala."}]}