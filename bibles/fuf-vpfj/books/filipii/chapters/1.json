{"data":[{"book":"FILIPII","chapter":"1","verse":"1","text":"Immorde e an min Puulusa e Timotee, menen ɗii kurkaaɗi Iisaa Almasiihu on, haa e yimɓe Alla humondirɓe e Iisaa Almasiihu on fow ka saare Filipii, e ardotooɓe *moftal ngal e wallitotooɓe ngal ɓen."},{"book":"FILIPII","chapter":"1","verse":"2","text":"Yo moƴƴere e ɓuttu wonan on immorde e Alla Baaba men, e Iisaa Almasiihu Joomi on."},{"book":"FILIPII","chapter":"1","verse":"3","text":"Miɗo jarnude Alla an on saa'i kala nde mi anditi fii mon."},{"book":"FILIPII","chapter":"1","verse":"4","text":"Saa'i kala nde mi torantoo on on fow, ko e nder weltaare mi tororta,"},{"book":"FILIPII","chapter":"1","verse":"5","text":"sabu ko kafiduɗon e amen fii Kibaaru Moƴƴo Iisaa Almasiihu on kon, gila ɲande mi hewti ka mon haa hande."},{"book":"FILIPII","chapter":"1","verse":"6","text":"Miɗo felliti, Alla, on Fuɗɗiiɗo kuugal moƴƴal e mon, jokkay timmingol ɗun haa ɲande ardu Iisaa Almasiihu on."},{"book":"FILIPII","chapter":"1","verse":"7","text":"No haani ka mi miijorana on nii, ko fii miɗo waɗi on ka ɓernde an. Ko fii on fow ko on kafiduɓe e an sulfu Alla on, woni e nder ko mi sokaa kon, woni ko mi darantoo Kibaaru Moƴƴo on kon, mi haqinqina mo."},{"book":"FILIPII","chapter":"1","verse":"8","text":"Ko fii Alla no seeditanoo mi wonde miɗo yiɗi on on fow wano Iisaa Almasiihu on yiɗiri on non."},{"book":"FILIPII","chapter":"1","verse":"9","text":"Ko mi torantoo on, ko yo giggol mon ngol ɓurtu ɓeydaade, e nder gandal e faamangol ko woni woo."},{"book":"FILIPII","chapter":"1","verse":"10","text":"Ɗun, on waaway taskaade, anda ko ɓuri moƴƴude kon, fii no laatoron ɓe ɓernde laaɓunde e ɓe felnaaki ɲande ardu *Almasiihu on,"},{"book":"FILIPII","chapter":"1","verse":"11","text":"heewuɓe kuuɗe feewuɗe iwruɗe e Iisaa Almasiihu on fii mangu e mantoore Alla."},{"book":"FILIPII","chapter":"1","verse":"12","text":"Mi faalaa yo on andu, yo musiɓɓe an, ko heɓunoo mi kon wallii fii no Kibaaru Moƴƴo on ɓantora."},{"book":"FILIPII","chapter":"1","verse":"13","text":"Ko ɗun waɗi, gila e ɓee suufaaɓe lanɗo on, haa naɓani hen fow, ɓangii wonde ko fii Almasiihu on mi sokiraa."},{"book":"FILIPII","chapter":"1","verse":"14","text":"E nder ko mi sokaa kon, ɓurɓe ɓen e musiɓɓe ɓen ɓurtii hoolaade Joomiraaɗo on, ɓe ɓeydi suusude fii feɲɲingol daaluyee Alla on e ɓaawo kulol."},{"book":"FILIPII","chapter":"1","verse":"15","text":"Ko goonga, woɓɓe ɓen no waajorde fii Almasiihu on nawliigu e monee, kono woɓɓe ɓen ko e hoore anniyee moƴƴo woni waɗirde ɗun."},{"book":"FILIPII","chapter":"1","verse":"16","text":"Ɓen non no waɗirde ɗun giggol, e hoore andugol wonde mi waɗaama haqinqinoowo Kibaaru Moƴƴo on."},{"book":"FILIPII","chapter":"1","verse":"17","text":"E hin-le, ɓen wonɓe ɓanginirde fii Almasiihu on haasidi, anniyeeji maɓɓe ɗin hinaa laaɓuɗi, hiɓe miijii ɓeyditude satteende e hoore ko mi sokaa kon."},{"book":"FILIPII","chapter":"1","verse":"18","text":"No wa'i woo ko seeɗa hitti. Woni ko e anniyeeji moƴƴi maa si ko e anniyeeji bonɗi, min mi weltike, mi weltoto kadi, ɓay fii Almasiihu on waajaama."},{"book":"FILIPII","chapter":"1","verse":"19","text":"Ko fii miɗo andi, ɗun wontanay lan kisiyee sabu torndeeji mon Alla ɗin e ballal Ruuhu Iisaa Almasiihu on."},{"book":"FILIPII","chapter":"1","verse":"20","text":"Faale an tiiɗuɗo on e tama'u an on ko ko tawi kon mi hersirtaa hay huunde, kono gila ɗoo haa poomaa, mi geray no Iisaa Almasiihu on mawniniree e an min e nder hoolaare tiiɗunde, woni non ko e nder ngurndan an ɗan, woni ko e nder mayde an nden."},{"book":"FILIPII","chapter":"1","verse":"21","text":"Ko fii min, ko Almasiihu on woni ngurndan an ɗan, mayde nden ko tono e an."},{"book":"FILIPII","chapter":"1","verse":"22","text":"Kono si miɗo wuuri e oo aduna, ɗun mi waaway gollude golle nafooje. Ko honɗun mi haani suɓaade? Mi andaa!"},{"book":"FILIPII","chapter":"1","verse":"23","text":"Ko fii miɗo pooɗeede e cenɗe ɗen ɗiɗii non. Miɗo mari faale yahugol tawtoya Almasiihu on, ko ɗun ɓuri moƴƴude."},{"book":"FILIPII","chapter":"1","verse":"24","text":"Kono ko si miɗo wuuri ɓuri wondande on e nafa."},{"book":"FILIPII","chapter":"1","verse":"25","text":"Ko fii miɗo andi, miɗo felliti mi luttay, mi wona moggo mon on fow, fii ɓantal mon ngal, e fii weltaare mon nden ka nder gomɗinal."},{"book":"FILIPII","chapter":"1","verse":"26","text":"Ɗun, haray mantoore mon nden e fee Iisaa Almasiihu on ɓeydoto sabu an nde mi yiltitoyii ka mon."},{"book":"FILIPII","chapter":"1","verse":"27","text":"Ko woni tun, woniree e noone no haanirani Kibaaru Moƴƴo Almasiihu on. Woni mi aru yi'ugol on, woni mi araali, yo mi nanu tun no wowlee fii mon wonde hiɗon tabiti e miijo wooto, tippiranon gomɗinal Kibaaru Moƴƴo on e nder anniyee gooto,"},{"book":"FILIPII","chapter":"1","verse":"28","text":"hara on jaɓaali hulɓinireede huunde immorde e ayɓe ɓen. Ɗun wonanay ɓe maande halkagol maɓɓe ngol, kono onon ɗun wonana on maande kisiyee mon on, ɗun ko immorde e Alla."},{"book":"FILIPII","chapter":"1","verse":"29","text":"Ko onon yeɗaa moƴƴere sabu Almasiihu on, hinaa non gomɗingol mo tun, kono ko tampangol mo kadi."},{"book":"FILIPII","chapter":"1","verse":"30","text":"Jooni on wakkilike tippiro ngo mi woni e mun ngon, ngon tippiro ngo yi'unoɗon miɗo tippiree, e ngon ngo wonɗon nanude miɗo tippiree haa jooni."}]}