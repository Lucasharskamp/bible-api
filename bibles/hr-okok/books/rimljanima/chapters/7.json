{"data":[{"book":"Rimljanima","chapter":"7","verse":"1","text":"Ne znate li, braćo—govorim poznavateljima Zakona—da je čovjek podložan zakonskim odredbama samo za života?"},{"book":"Rimljanima","chapter":"7","verse":"2","text":"Da pojasnim: udanu ženu Zakon veže za muža dok je on živ. Ali ako on umre, zakon o braku više se na nju ne odnosi."},{"book":"Rimljanima","chapter":"7","verse":"3","text":"Kad bi se udala za drugoga za muževa života, počinila bi preljub. Ali ako joj muž umre, taj ju zakon više ne obvezuje i ne čini preljub ako se uda."},{"book":"Rimljanima","chapter":"7","verse":"4","text":"Tako ni vas, draga braćo, Zakon više ne obvezuje jer ste umrli njegovoj vlasti kad ste s Kristom umrli na križu. Sada ste ujedinjeni s njim koji je uskrsnuo od mrtvih. Zato možete roditi dobrim rodom, to jest dobrim djelima za Boga."},{"book":"Rimljanima","chapter":"7","verse":"5","text":"Dok je nama još vladala naša stara narav, Zakon je u nama budio grešne želje koje su rodile zlim djelima i donosile smrt."},{"book":"Rimljanima","chapter":"7","verse":"6","text":"Ali sada smo oslobođeni Zakona jer smo umrli s Kristom i nismo više pod zakonskom stegom. Sada zaista možemo služiti Bogu—ne više na stari način, držeći se slova Zakona, nego na novi način—po Duhu."},{"book":"Rimljanima","chapter":"7","verse":"7","text":"Znači li to da je Zakon grešan? Nipošto! Nije grešan, nego me je upozorio na moj grijeh. Nikada ne bih spoznao da je požuda zlo da Zakon nije rekao: “Ne poželi!”"},{"book":"Rimljanima","chapter":"7","verse":"8","text":"Ali grijeh je iskoristio priliku zbog Zakona i pobudio u meni svakovrsne zabranjene želje. A bez Zakona grijeh ne bi imao takvu moć."},{"book":"Rimljanima","chapter":"7","verse":"9","text":"Nekoć nisam razumio što Zakon zahtijeva. Ali kad sam spoznao istinu, grijeh oživje"},{"book":"Rimljanima","chapter":"7","verse":"10","text":"i znao sam da sam bio grešnik osuđen na smrt. Tako me je dobar Zakon, koji mi je trebao pokazati put života, umjesto toga osudio na smrt."},{"book":"Rimljanima","chapter":"7","verse":"11","text":"Grijeh je iskoristio Zakon da me prevari; poslužio se dobrim Zakonom da me učini osuđenikom na smrt."},{"book":"Rimljanima","chapter":"7","verse":"12","text":"Pa ipak, Zakon je svet, pravedan i dobar."},{"book":"Rimljanima","chapter":"7","verse":"13","text":"Kako je to moguće? Zar me je dobri Zakon natjerao u smrt? Nipošto! Grijeh je iskoristio to što je dobro da na mene navuče smrtnu osudu. Grijeh je dakle najveće zlo: koristi dobre Božje zapovijedi u zle svrhe."},{"book":"Rimljanima","chapter":"7","verse":"14","text":"Zakon je dakle dobar, duhovan. Problem nije u Zakonu, nego u meni jer robujem tjelesnim željama—prodan sam grijehu kao gospodaru."},{"book":"Rimljanima","chapter":"7","verse":"15","text":"Ne mogu sebe razumjeti: zaista želim činiti dobro, ali ne činim ga. Umjesto toga činim baš ono što mrzim."},{"book":"Rimljanima","chapter":"7","verse":"16","text":"A to što jako dobro znam da je ono što činim loše, samo pokazuje kako priznajem da je Zakon dobar."},{"book":"Rimljanima","chapter":"7","verse":"17","text":"Ali ne mogu sebi pomoći jer me grijeh u meni tjera da činim zlo."},{"book":"Rimljanima","chapter":"7","verse":"18","text":"Znam da nema dobra u meni, to jest u mojoj grešnoj ljudskoj naravi. Sposoban sam htjeti dobro, ali ne i činiti ga."},{"book":"Rimljanima","chapter":"7","verse":"19","text":"Dobro koje bih htio činiti ne činim, a zlo koje ne bih htio činiti ipak činim."},{"book":"Rimljanima","chapter":"7","verse":"20","text":"Ali ako činim ono što ne želim, onda to zapravo i ne činim ja, nego grijeh koji je u meni."},{"book":"Rimljanima","chapter":"7","verse":"21","text":"Zaključujem dakle da vrijedi pravilo: kad želim činiti dobro, nameće mi se zlo."},{"book":"Rimljanima","chapter":"7","verse":"22","text":"Svim svojim nutarnjim bićem uživam u poslušnosti Božjemu Zakonu."},{"book":"Rimljanima","chapter":"7","verse":"23","text":"Ali još jedan zakon, koji se bori protiv mojega uma, djeluje u mojim udovima i zarobljuje me grijehom koji je još u njima."},{"book":"Rimljanima","chapter":"7","verse":"24","text":"Bijedna li mene! Tko će me osloboditi od ovoga smrtonosnog tijela, od života u vlasti grijeha?"},{"book":"Rimljanima","chapter":"7","verse":"25","text":"Hvala Bogu! To čini Isus Krist, naš Gospodin. Umom dakle želim služiti Božjemu Zakonu, ali zbog grešne naravi svojega tijela robujem zakonu grijeha."}]}