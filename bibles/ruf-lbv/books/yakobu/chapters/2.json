{"data":[{"book":"Yakobu","chapter":"2","verse":"1","text":"Ndughu tsangu, ka mwomtoghola Imtwatsa wetu Yesu Kiristu, Imtwatsa wa utunitso, mleke kuwabaghula iwanu."},{"book":"Yakobu","chapter":"2","verse":"2","text":"Tulonge katsa imunu mne mtingano wenu kapfala tsipete tsa nzahabu ne ghamaghwanda ghanoghile, na pfipfila katsa mhingwa kapfala ghamaghwanda ighalalile."},{"book":"Yakobu","chapter":"2","verse":"3","text":"Ka mwombokela pfinoghile imunu yula iyapfalile ghamaghwanda ighanoghile na kumlongela, “Ukale hano hane chighoda chinoghile,” lekeni mwomlongela imunu yula mhingwa, “Ghweghwe wime hala,” au, “Kala hasi.”"},{"book":"Yakobu","chapter":"2","verse":"4","text":"Apfi awo si ubaghutsi bae uli mna mwemwe? Na ukulamla kwenu ng'akulawa bae mne mbutsi tsihile?"},{"book":"Yakobu","chapter":"2","verse":"5","text":"Ndughu tsangu wanoghelighwa, mtegheletse! Apfi Imulungu ng'awasaghule wahingwa we isi ino kuwa matajiri wa ukutoghola na kuhala undewa wawalongele katsoweng'a wala iwomnoghela?"},{"book":"Yakobu","chapter":"2","verse":"6","text":"Lekeni mwemwe mwowabetsa wahingwa. Apfi si iwanu wane mali bae iwombunzani mwemwe? Apfi si wawo bae iwowaghalani mwemwe mne libalatsa?"},{"book":"Yakobu","chapter":"2","verse":"7","text":"Apfi si wawo bae iwoliligha taghwa linoghile lye Imtwatsa, mwemwe yamli wanu wake?"},{"book":"Yakobu","chapter":"2","verse":"8","text":"Mtsotenda pfinoghile ka mwoghakinda Ghamalaghitso gha chindewa, ighali mne Ghamaandiko Mahenzeluka, “Mnoghele miyagho ka pfawinoghela ghumwenyegho.”"},{"book":"Yakobu","chapter":"2","verse":"9","text":"Lekeni ka mwowabaghula iwanu, mwotenda nzambi na mwohighighwa ne Ghamalaghitso kwaapfila mwemwe ng'amkindile bae Ghamalaghitso."},{"book":"Yakobu","chapter":"2","verse":"10","text":"Kwaapfila imunu iyokinda Ghamalaghitso ghose na kuleka kukinda laghitso limwe, imunu ayo kana totso lya kuleka kughakinda Ghamalaghitso ghose."},{"book":"Yakobu","chapter":"2","verse":"11","text":"Kwaapfila yuyula iyalongile, “Uleke utsinzi,” pfipfila kalonga, “Uleke kukoma.” Ka ng'utenda bae utsinzi lekeni kwokoma, ghweghwe ng'ukinda bae Ghamalaghitso ghose."},{"book":"Yakobu","chapter":"2","verse":"12","text":"Mlonge na mtende ka iwanu wala iwatsohighighwa kwa Ghamalaghitso ghala ighotenda iwanu weyanzale."},{"book":"Yakobu","chapter":"2","verse":"13","text":"Kwaapfila Imulungu ng'atsomwonela libatsi bae imunu wowose iyalihela libatsi. Lekeni libatsi lyohuma ukuhigha."},{"book":"Yakobu","chapter":"2","verse":"14","text":"Wandughu tsangu, apfi pfinogha imunu kulonga komtoghola Yesu aku ghamatendo ghake ng'agholangusa apfo? Apfi ukutoghola ako kodahatse kumkombola?"},{"book":"Yakobu","chapter":"2","verse":"15","text":"Tulonge, kwomwona ndughu yako au dada yako kahela ghamaghwanda na kahela ichijo."},{"book":"Yakobu","chapter":"2","verse":"16","text":"Naghwe kwomlongela, “Ughende tseghamba, ukwote ghumoto na ukaje wighute,” lekeni ng'umwing'ile bae ichijo au ghamaghwanda. Apfi chutendile chomwapfila choni?"},{"book":"Yakobu","chapter":"2","verse":"17","text":"Pfipfila ukutoghola kuliyeka, ka ng'akulangusa ghamatendo, akwo kufwa ghendo."},{"book":"Yakobu","chapter":"2","verse":"18","text":"Lekeni imunu kodaha kulonga, “Imunu yumwe kotoghola, na imunu yungi kana ghamatendo!” Na nene nitsomwidika, “Unilanguse lelo ukutoghola kwako kulihela ghamatendo. Nani nitsokulangusa ukutoghola kwangu kune ghamatendo.”"},{"book":"Yakobu","chapter":"2","verse":"19","text":"Apfi kwotoghola ka hana Imulungu yumwe? Pfinogha! Na ipfinyamkela nawo pfipfila wotoghola pfipfo aku wodedema kwa kupfuka."},{"book":"Yakobu","chapter":"2","verse":"20","text":"Kwambotsi! Apfi kwobama ulangusighwe ka ukutoghola kulihela ghamatendo kwahela isang'ano?"},{"book":"Yakobu","chapter":"2","verse":"21","text":"Pfii imbala wetu Abrahamu pfatendighwe kanogha hambele he Imulungu? Ambe kwa kubitila ghamatendo ghake, hamlapfile imwanaghe Isaka awe nambiko hanu ha kutambikila."},{"book":"Yakobu","chapter":"2","verse":"22","text":"Mwakona! Ukutoghola kwake na ghamatendo ghake ghasang'ana hamwe. Ukutoghola kwake tsakutimila kubitila ghamatendo ghake."},{"book":"Yakobu","chapter":"2","verse":"23","text":"Apfo Ghamaandiko Mahenzeluka ghatimila, aghala ighalongile, “Abrahamu tsakamtoghola Imulungu, na kwa ukutoghola kwake, Abrahamu koneka kanogha hambele he Imulungu.” Apfo Abrahamu kakemighwa sale we Imulungu."},{"book":"Yakobu","chapter":"2","verse":"24","text":"Mwakona, imunu kakoneka kanogha hambele he Imulungu kwa ghamatendo ghake na si kwa ukutoghola kuliyeka bae."},{"book":"Yakobu","chapter":"2","verse":"25","text":"Pfipfila, Rahabu ayula pinga chiweghe katendighwa kanogha hambele he Imulungu kwa ghamatendo ghake, hala hayawabokele wapelembi na kuwalapfa kunze kwa nzila ingi."},{"book":"Yakobu","chapter":"2","verse":"26","text":"Ka apfila lukuli bila muhe lufa, pfipfo ukutoghola bila ghamatendo kufa."}]}