{"data":[{"book":"Luk","chapter":"16","verse":"1","text":"Kɔ Yesu oloku acɛpsɛ ɔn darəŋ mɔ: «Fum wəka daka wəlɔma ɛnayɔ wəcəmbərɛ-cəmbərɛ daka, k'ander payemsɛnɛ kɔ, a ɛŋləsər-ləsər daka da wəbɛ kɔn."},{"book":"Luk","chapter":"16","verse":"2","text":"Kɔ wəbɛ nwɛ ewe kɔ, pəcloku kɔ: ‹Cəke cɔ ine te tam-ɛ? Məsɔŋ'em kəcərɛ tɔkɔ məncəmbər-cəmbər daka dem mɔ, bawo məfɔsɔ-yɔnɛ wəcəmbər-cəmbər daka dem.›"},{"book":"Luk","chapter":"16","verse":"3","text":"Kɔ wəcəmbər-cəmbər daka nwɛ olokunɛ dɛbəkəc: ‹Cəke cɔ indeyɔ-ɛ, bawo wəka daka nwɛ oloku kəwur'em kəcəmbər-cəmbər daka dɔn? Iyɔ fɛ fənɔntər kədeyɔnɛ wəbifti antɔf, ilapərnɛ sɔ kəctola."},{"book":"Luk","chapter":"16","verse":"4","text":"Incərɛ oŋ ntɛ indeyɔ, a afum ŋabaŋ'im wɔlɔ waŋan disrɛ kɔ wəkawɛ owur'em kəcəmbər-cəmbər daka dɔn-ɛ.›"},{"book":"Luk","chapter":"16","verse":"5","text":"Kɔ wəcəmbər-cəmbər daka nwɛ ewe fum wəcɔkɔ-cɔkɔ wəkɔ ɛnatɔmpərɛ wəbɛ kɔn debe mɔ. K'eyif kɔ: ‹Cəke cɔ məntɔmpərɛ wəbɛ kem debe-ɛ?›"},{"book":"Luk","chapter":"16","verse":"6","text":"Kɔ wəkakɔ oloku kɔ: ‹Moro m'olif cokos tasar tin (100).› —‹Awa, məlɛk areka, məndɛ məcic: 50.›"},{"book":"Luk","chapter":"16","verse":"7","text":"K'eyif sɔ wəlɔma: ‹A məna-a, cəke cɔ məntɔmpər-ɛ?› Kɔ wəkakɔ oloku: ‹Malɔ busul tasar tin (100).› —‹Awa, məndɛ məlɛk areka, məcic 80.›"},{"book":"Luk","chapter":"16","verse":"8","text":"Kɔ wəka daka nwɛ oŋkor-koru wəcəmbərɛ-cəmbərɛ kɔn daka wətɔlomp nwɛ ntɛ ɔŋkɔt belbel mɔ. Awa, afum a doru ŋancərɛ kəyɔ mes taŋan pətas akɔ ŋayɔnɛ aka pəwaŋkəra mɔ.»"},{"book":"Luk","chapter":"16","verse":"9","text":"Kɔ Yesu ɔnɔcər: «Iclok'un: Nətɛnɛ daka dɔtɔsɔk anapa, itɔ ɔŋsɔŋɛ kɔ dendelip-ɛ, pabaŋ'un nde nəkɔyi doru o doru mɔ."},{"book":"Luk","chapter":"16","verse":"10","text":"Məna nwɛ aŋlaŋ teta tes tɛfɛt mɔ, antam sɔ kəlaŋ'əm teta tes tɔpɔŋ. Məna nwɛ məntɔlomp teta tes tɛfɛt mɔ, məfɔlomp teta tes tɔpɔŋ."},{"book":"Luk","chapter":"16","verse":"11","text":"Kɔ məntɔlomp kəcəmbər-cəmbər ka daka dɔtɔsɔk ndɛ deyi doru dandɛ mɔ, anɔ endesɔŋ'əm kəcəmbər-cəmbər ka daka dosoku-ɛ?"},{"book":"Luk","chapter":"16","verse":"12","text":"Kɔ məntɔlomp teta daka da fum-ɛ, anɔ endesɔŋ'əm ndɛ dɔyɔnɛ dam mɔ-ɛ?"},{"book":"Luk","chapter":"16","verse":"13","text":"Ali wəcar wəkin ɔfɔtam kəbəcɛ abɛ mɛrəŋ. Kɔ pəyi ti-ɛ, enter wəkin pəbɔtər wəka mɛrəŋ, kɔ pəyɔnɛ fɛ ti-ɛ, pəcəŋkəlɛ wəkin ta ɛncəŋkəlɛ wəka mɛrəŋ-ɛ. Nəfɔtam kəbəcɛ Kanu kɔ pəsam.»"},{"book":"Luk","chapter":"16","verse":"14","text":"AFarisi, aŋɛ ŋanabɔtər pəsam mɔ, kəne ka moloku mamɛ, kɔ ŋayɛfɛ kəfani Yesu."},{"book":"Luk","chapter":"16","verse":"15","text":"Kɔ Yesu oloku ŋa: «Nəna, nəncəmbərnɛ afum alompu nnɔ awɛnc'un aŋa ŋayi mɔ, mba Kanu kəncər'on bəkəc, bawo ntɛ afum ŋampɛnɛ darenc mɔ, itɔ Kanu nkɔn ence."},{"book":"Luk","chapter":"16","verse":"16","text":"Tɛm ta sariyɛ sa Musa kɔ yecicəs yecempi ya adəŋk a Kanu tɛnawon haŋ tɛm ta Saŋ. Kəyɛfɛ oŋ tɛm tatɔkɔ, k'ancop kədəŋk moloku mɔtɔt ma dɛbɛ da Kanu, nwɛ o nwɛ kəsɛp k'ɛndɛ kəbɛrɛ ka akip ŋa di dəntɔf."},{"book":"Luk","chapter":"16","verse":"17","text":"Mba pəfəfərɛnɛ kɔm kɔ antɔf kəsɔlɛ, pətas tofo tɛfɛt ta pecic pin16.17 itɔ ɔyɔnɛ cəsoma «sigirɛ» pa sariyɛ kətɛmpɛnɛ."},{"book":"Luk","chapter":"16","verse":"18","text":"Nwɛ ence wəran kɔn pəkɔ pənɛncɛ wəlɔma mɔ, dəkəcəmɛ da wəsumpər dalakɔ d'eyi. Nwɛ o nwɛ ɛnɛncɛ wəran nwɛ wos ence mɔ, dəkəcəmɛ da wəsumpər dalakɔ d'eyi.»"},{"book":"Luk","chapter":"16","verse":"19","text":"«Wəka daka wəlɔma ɛnayi, pəcbɛrnɛ yamos yɔtɔt, yeyeŋki kəway. Dɔsɔk o dɔsɔk pəyi pətɔt disrɛ, pəcdi yeri yɔtɔt."},{"book":"Luk","chapter":"16","verse":"20","text":"Kəlɔ kɔn kiriŋ, fum wətɔyɔ daka o daka wəlɔma, nwɛ ancwe Lasar mɔ, pəyɔ runc, pəfəntərɛ kusuŋka kɔn."},{"book":"Luk","chapter":"16","verse":"21","text":"Lasar nwɛ pəfaŋ kəcburuk yeri nyɛ yɛntɛmpɛnɛ-tɛmpɛnɛ amɛsa dəntɔf ŋa wəka daka nwɛ mɔ, pədi. Mba kɔ cen yender yɛcnɛntəs runc yɔn."},{"book":"Luk","chapter":"16","verse":"22","text":"Kɔ Lasar efi, kɔ mɛlɛkɛ mender mɛlɛk kɔ, kɔ meŋkekərɛ kɔ kəkɔŋesəm nde Abraham kəsək. Kɔ wəka daka nwɛ ender pəfi, k'awup kɔ."},{"book":"Luk","chapter":"16","verse":"23","text":"Nde kəfo nkɛ afi ŋaŋkɔ mɔ, kɔ wəka daka eyekti fɔr, k'ɛnəŋk pəbɔlɛ Abraham kɔ Lasar pəcŋesəm kɔ kəsək."},{"book":"Luk","chapter":"16","verse":"24","text":"Kɔ wəka daka nwɛ oŋkulərnɛ: ‹Papa Abraham, məyɔn'em nɔnɔfɔr! Məsom Lasar pəgbət tɛlər tɔn dəromun pəder pəcaŋkəs'im temer, bawo kətɔrɔ k'indɛ nnɔ nɛnc dandɛ.›"},{"book":"Luk","chapter":"16","verse":"25","text":"Kɔ Abraham oloku kɔ: ‹Wan kem, məcɛm-cɛmnɛ a mənasɔtɔ daka dam ntɛ mənayi doru mɔ, kɔ Lasar nkɔn ɔsɔtɔ pəcuy kiyi kɔn doru. Ndɛkəl oŋ, kəŋesəm k'eyi, məna məyi sɔ dəmnɛ pəcuy."},{"book":"Luk","chapter":"16","verse":"26","text":"Kɔ tɛyɛfɛ dənda-ɛ, dobo dɔpɔŋ deyi su dacɔ kɔ nəna ntɛ tɔŋsɔŋɛ nwɛ ɛŋfaŋ kəcepər pəder nnɔ səyi mɔ, ta ɛntam-ɛ.›"},{"book":"Luk","chapter":"16","verse":"27","text":"Kɔ wəka daka nwɛ oloku: ‹Ilɛtsɛn'am, Papa, məsom Lasar nde kəlɔ ka papa kem."},{"book":"Luk","chapter":"16","verse":"28","text":"Bawo, iyɔ di awɛnc aŋa kəcamət, Lasar pəkɔ pəloku ŋa ntɛ teyi nnɔ mɔ, ntɛ tɔŋsɔŋɛ ta ŋa sɔ ŋadeder nnɔ pəcuy pampɛ peyi mɔ.›"},{"book":"Luk","chapter":"16","verse":"29","text":"Kɔ Abraham oloku: ‹Ala, awɛnc'əm aŋa ŋayɔ Musa kɔ adəŋk a Kanu. ŋacəŋkəl ŋa.›"},{"book":"Luk","chapter":"16","verse":"30","text":"Kɔ wəka daka nwɛ oloku Abraham: ‹Ala, Papa, kɔ fum ɛyɛfɛ nnɔ afi ŋayi mɔ pəkɔ pəlok-lokər ŋa-ɛ, ŋaŋsəkpər mera ŋacəmɛ pəlompu darəŋ.›"},{"book":"Luk","chapter":"16","verse":"31","text":"Kɔ Abraham oloku kɔ: ‹Kɔ ŋantɔcəŋkəl Musa kɔ adəŋk a Kanu-ɛ, ali fum ɛyɛfɛ nnɔ afi dacɔ, ŋafɔkɔcəŋkəl wəkayi.›»"}]}