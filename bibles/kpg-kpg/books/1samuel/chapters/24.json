{"data":[{"book":"1 Samuel","chapter":"24","verse":"1","text":"Di haga iloo gaa hai ang gi Saul i dono haneia hua i tauwa ang gi digau Philistia, bolo David e noho i lodo di Anggowaa o Engedi."},{"book":"1 Samuel","chapter":"24","verse":"2","text":"Saul gaa hili ana gau dauwa maaloo e dolu mana (3,000) mai i lodo dana buini dauwa o Israel gaa hula e halahala a David mo dana buini i baahi gi dua di gowaa dela e haga ingoo bolo “Di Hadu galaa o nia Kuudi Lodo henua”."},{"book":"1 Samuel","chapter":"24","verse":"3","text":"Gei mee gaa dau adu gi di bongoo hadugalaa i baahi nia abaaba siibi i taalinga di ala, gaa hana gi di aehanga i lodo di bongoo deelaa. David mo ana gau dauwa e pala hagammuni i lodo di bongoo deelaa adu gi lodo.24.3 Pisalem 57; Pisalem 142"},{"book":"1 Samuel","chapter":"24","verse":"4","text":"Gei digaula ga helekai gi David, “Deenei do madagoaa! Dimaadua gu helekai adu gi di goe bolo Ia ga gowadu do hagadaumee gi lodo doo lima. Gei goe guu mee hua di hai dau hai dela e hiihai ginai goe.” Gei David ga tolo adu hua gaa tuu di madaaduge di gahu looloo o Saul, gei mee digi longono ia."},{"book":"1 Samuel","chapter":"24","verse":"5","text":"Gei David gu limalima hua dono ulu aga dono manawa gee huoloo i ono lodo,"},{"book":"1 Samuel","chapter":"24","verse":"6","text":"ga helekai gi ana gau dauwa, “Dimaadua gi duulia au gi dee hai dagu mee huaidu ang gi dogu dagi dela ne hilihili aga go Dimaadua belee hai di king. Au hagalee hai dagu mee huaidu ang gi mee, idimaa ma go mee dela di king dela ne hilihili aga go Dimaadua!”24.6 1 Samuel 26.11"},{"book":"1 Samuel","chapter":"24","verse":"7","text":"David gaa bule ana gau dauwa bolo digaula gi hudee heebagi gi Saul."},{"book":"1 Samuel","chapter":"24","verse":"8","text":"Gei David ga ulu ia i muli o mee, ga gahigahi adu a mee, ga helekai, “Meenei di king aamua!”"},{"book":"1 Samuel","chapter":"24","verse":"9","text":"mo di helekai, “Meenei, goe e aha dela e hagalongo gi nia daangada ala e haihai adu bolo au e haga hagahuaidu goe?"},{"book":"1 Samuel","chapter":"24","verse":"10","text":"Mmada malaa, dangi nei gei Dimaadua gu dugu mai goe gi lodo ogu mogobuna i lodo di bongoo deenei. Agu gau gu helekai mai gi di au bolo au gi daaligidia goe gii made, gei au digi heia, idimaa i dogu aloho i di goe, gei goe dela go tangada a Dimaadua ne hilihili aga belee hai di king."},{"book":"1 Samuel","chapter":"24","verse":"11","text":"Dogu damana, mmada mai malaa, mmada gi di madaaduge o doo gahu deenei i lodo dogu lima, ne tuu ko au i di mada o doo gahu deenaa, gei au digi daaligidia goe. Di mee deenei e haga modongoohia adu gi di goe bolo au hagalee e hai baahi adu gi di goe, be e hiihai e hagahuaidu goe. Ma kooe dela e halahala au belee daaligi au gii made, gei au deai dagu mee hala ne hai adu gi di goe ai."},{"book":"1 Samuel","chapter":"24","verse":"12","text":"Dimaadua gi hagi aga i tau mehanga be di ma koai i gidaua dela e hala. Gei Dimaadua gi hagaduadua ina goe i au mee ala ne hai mai gi di au, gei au hagalee hai dagu mee huaidu adu gi di goe."},{"book":"1 Samuel","chapter":"24","verse":"13","text":"Goe e langahia telekai dela e hai boloo, ‘Digau ala e huaidu aalaa go digau e hai di huaidu.’ Gei au deai dagu mee huaidu e hai adu gi di goe ai."},{"book":"1 Samuel","chapter":"24","verse":"14","text":"Ma di aha dela e waluwalu go di king o Israel belee daaligi gii made? Ma di aha dela e waluwalu go mee? Mee e waluwalu dana paana made, be di gudu!24.14 1 Samuel 26.20"},{"book":"1 Samuel","chapter":"24","verse":"15","text":"Dimaadua ga hagi aga gidaua, ga hagamodu be di ma koai dela e hala i gidaua. Mee gi hagadina ina nia hai aanei, gei gi daa ina au gi daha, gi haga dagaloaha ina au gi daha mo goe.”"},{"book":"1 Samuel","chapter":"24","verse":"16","text":"I di madagoaa hua David ne haga lawa ana helekai, gei Saul ga helekai, “Ma kooe hua go dagu dama daane go David?” Gei mee ga daamada gaa dangi."},{"book":"1 Samuel","chapter":"24","verse":"17","text":"Gei mee ga helekai gi David, “Kooe dela e donu, gei au dela e hala. Goe guu hai au mee humalia e logowaahee mai gi di au, gei au ne hai agu mee huaidu e logo adu gi di goe."},{"book":"1 Samuel","chapter":"24","verse":"18","text":"Dangi nei gei goe gu hagi aga o humalia mai gi di au, idimaa i do dee daaligidia au dangi nei, ma e aha maa Dimaadua dela ne dugu adu au gi lala o mogobuna."},{"book":"1 Samuel","chapter":"24","verse":"19","text":"Ma koai dela ne kumi dono hagadaumee, gaa lawa ga hagau gii hana, gei digi daaligidia a mee? Dimaadua gi hagahumalia ina goe i dau hai dela ne hai mai gi di au dangi nei!"},{"book":"1 Samuel","chapter":"24","verse":"20","text":"Gei au gu modongoohia huoloo hagahumalia bolo ma kooe dela gaa hai di king o Israel, gei tenua deenei gaa noho i lala o mogobuna."},{"book":"1 Samuel","chapter":"24","verse":"21","text":"Gei goe gi hagababa mai gi di au i di ingoo o Dimaadua, bolo goe ga dadaahi hua beelaa dogu madawaawa, hagalee haga mmaa gi daha, gi dee ngala hua dogu ingoo mo di ingoo o dogu madahaanau gi de hagalee.”"},{"book":"1 Samuel","chapter":"24","verse":"22","text":"David ga hagamodu bolo ia ga haga gila aga di hagababa deenei."}]}