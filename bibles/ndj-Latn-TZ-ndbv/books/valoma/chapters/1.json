{"data":[{"book":"Valoma","chapter":"1","verse":"1","text":"Nenga Pauli, mvanda wa Yesu Kilistu. Chapanga kasonyela kuva ndundami na kangema kulandula Chilongu chaki cha Nyanyi."},{"book":"Valoma","chapter":"1","verse":"2","text":"Chilongu cha Nyanyi achi ndi chavajangili dahili vandu kupitila vambuyi vaki Mumayandiku Vang'alili."},{"book":"Valoma","chapter":"1","verse":"3","text":"Achi Chilongu cha Nyanyi yichimwilata Mwana wa Chapanga, Bambu wetu Yesu Kilistu yawonikili kwa ndambu ya mvili, mulukolu lwa Dawudi,"},{"book":"Valoma","chapter":"1","verse":"4","text":"Kwa ushukushu, Mfuki Mng'alili amlangushili kwa liwovi kucha ayu Yesu Kilistu ndi Bambu Mwana wa Chapanga."},{"book":"Valoma","chapter":"1","verse":"5","text":"Kupitila mweni Chapanga atugayilili usangi tuvi vandundami kwa usangi wa Yesu Kilistu ili ndivalongoshi vandu va milima yosi vajumili na vakombikeshi."},{"book":"Valoma","chapter":"1","verse":"6","text":"Yumwi wuwowu yimukemiwili muvi vandu va Yesu Kilistu."},{"book":"Valoma","chapter":"1","verse":"7","text":"Na ponopa nguvayandikila mwavosi yumwi yimuvelili Loma yavatamili Chapanga na yimukemiwili kuva vang'alili vaki."},{"book":"Valoma","chapter":"1","verse":"8","text":"Ngumulumba tanila Chapanga wangu kupitila Yesu Kilistu kwanongwa ya mwavosi yumwi, nongwa mlima wosi wupikanila ujumilwa wenu."},{"book":"Valoma","chapter":"1","verse":"9","text":"Chapanga yindimkimbanikila kwa ndima yangu yosi kwa kulandula chilongu cha Nyanyi cha mwana waki, ndi mtovilela wa nenga kwa chila chinandula ndi nakaka. Mweni kamanya kucha nguvakumbuka,"},{"book":"Valoma","chapter":"1","verse":"10","text":"Chipindi chosi ngudadava. Ngumuluva Chapanga agoli nyisi kuvatyangila yumwi majuva vavava."},{"book":"Valoma","chapter":"1","verse":"11","text":"Kwanongwa ngudayila munu kuvawona yumwi, ili tuvaghani pamu na yumwi fupu ya chindima, ili mudindali."},{"book":"Valoma","chapter":"1","verse":"12","text":"Chidayila kudeta ndi achi, twavosi yuwi na nenga twitangi muujumilwa kwa chipindi chimu, kila mundu kwa ujumilwa wa monga."},{"book":"Valoma","chapter":"1","verse":"13","text":"Valongu vangu, ngudayila mumanyi, kucha myanja yitangalili ndadayilagha kuvatyangila yumwi, lakini kuna chindu chinimba. Ngadayileyi mbati vandu yivamkovikela Kilistu kufuma kwa yumwi kucha wundivapatili Vangutungu va Vayawudi vamonga."},{"book":"Valoma","chapter":"1","verse":"14","text":"Ndina nongwa kwa Vagiliki na vangutungu, yivapwembukili na vangajila kupwembuka, yivavelili na luhala na vangajila luhala."},{"book":"Valoma","chapter":"1","verse":"15","text":"Ponopa ngudayila munu kulandula Chilongu cha Nyanyi kwa yuwi yiwikala Loma."},{"book":"Valoma","chapter":"1","verse":"16","text":"Nguwona chindipa ha kulandula Chilongu cha Nyanyi, cheni ndi liwovi lya Chapanga yavalowola vandu vosi yivajumila. Yakwaa Vayawudi wuwula kwa Vagiliki."},{"book":"Valoma","chapter":"1","verse":"17","text":"Kwa ujumilwa Chilongu cha Nyanyi chikulangusha lipala hela ndambu Chapanga wavagola vandu kuva vasangi pawulongolu yaki, kukandila kwaa mbaka mbelu, ngimu wuyiyandikiwili. “Pambeli mundu dayigoli goleki kwa ujumilwa wa Chapanga.”"},{"book":"Valoma","chapter":"1","verse":"18","text":"Maya va Chapanga kufuma kumbindi vasunukila uvifyi wawu na wafu wosi wa vandu yivawulimba unakaka."},{"book":"Valoma","chapter":"1","verse":"19","text":"Chapanga davapi asabu, kwanongwa fyosi fidayileyi kumanyika kwilata Chapanga fiva lipala. Chapanga kafigola fivi lipala kwa veni."},{"book":"Valoma","chapter":"1","verse":"20","text":"Kukandila Chapanga palumbili mlima, uwesu waki wa jola na uchapanga waki, ukuwoneka kwa mesu kwa fila fyalumbili. Pambeli vandu davapati ha njila yoyosi ya kwitasha kwa chila chalumbili."},{"book":"Valoma","chapter":"1","verse":"21","text":"Hata leki vamanya kuna Chapanga, vamujumili ha kucha mweni ndi Chapanga wala kumulumba, ila vayaghamilili muufyangu wawu na hoshu shawu sivelili na upufi sitayiwa chisi."},{"book":"Valoma","chapter":"1","verse":"22","text":"Vakwijuma kucha vana luhunja kumbi vapufi."},{"book":"Valoma","chapter":"1","verse":"23","text":"Valeka ukomi wa Chapanga yayikala jola, badili yaki vakovikela ukomi wa ming'omung'omu yivelili na chilangushilu cha vandu yivasova, vang'ongolu na vambongu na vang'ongolu yivakuluwuka."},{"book":"Valoma","chapter":"1","verse":"24","text":"Kwanongwa ya afi Chapanga avalekili mudobukelu sha ngunda shawu, vakovikeli wafu wawu, mbaka vayigolela milandu ya chindipa munjimba shawu veni kwa veni."},{"book":"Valoma","chapter":"1","verse":"25","text":"Vawughalambulili unakaka wa Chapanga kuva udesi, vachigondamila chilumbi hela na kuchijuma badili ya Mulumbi yadayiliwa kujumiwa jola! Yina."},{"book":"Valoma","chapter":"1","verse":"26","text":"Topi Chapanga avalekili vakovikeli dobukelu shawu sha chindipa. Hata vadadala valeka kutang'ana na valumi ngimu wuyivelili kukandila pamlima na vayifika veni kwa veni."},{"book":"Valoma","chapter":"1","verse":"27","text":"Na valulumi na veni wuwowu vakuleka kugola ngimu Chapanga wavalumbili mlulumi na mdadala vakwidobukela valulumi kwa valulumi vakwigolela findu fya chindipa na kuyiyeghela veni asabu yidayiliwa kwa findu fyawu fya wafu."},{"book":"Valoma","chapter":"1","verse":"28","text":"Kwanongwa vandu ava valemili kuva na Chapanga mumahala vawu, Chapanga avalekili vakovikeli mahala vawu vangajila kujakwa, vagoli fingajila kudayiliwa."},{"book":"Valoma","chapter":"1","verse":"29","text":"Vamema kila chindu cha wafu, upoki, ubafu na ukwafyi. Vava na weyi, uwulaghi na ndewu na ujangi na natilu ya wafu na uhesi,"},{"book":"Valoma","chapter":"1","verse":"30","text":"yivavelili na mbayishilu na yivamunyekwa Chapanga na vasugu na vangajila kukangajila na vavelili na chinyuku na yivagola findu fya wafu na vangajila kuvatundamila valeli vawu,"},{"book":"Valoma","chapter":"1","verse":"31","text":"na vangajila luhunja na vangajila kugola jangi shawu na vangajila kuvatama valongu vawu na vangajila lusungu kwa vamonga."},{"book":"Valoma","chapter":"1","verse":"32","text":"Na yivamanya nendu highilu ya Malawu va Chapanga, kucha yivadayiliwa njifwa. Kandi veni vagola afi hela ha, ila vakuvajuma vamonga kwa fila fivagola."}]}