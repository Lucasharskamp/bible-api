{"data":[{"book":"Esteri","chapter":"9","verse":"1","text":"Zvino mumwedzi wegumi nemiviri nezuva regumi namatatu romwedzi waAdhari, chirevo chakanga charayirwa namambo chaifanira kuzadziswa. Pazuva iri, vavengi vavaJudha vakanga vatarisira kuvakunda, asi zvino zvinhu zvakavapindukira, vaJudha vakava noruoko rune simba pamusoro paavo vaivavenga."},{"book":"Esteri","chapter":"9","verse":"2","text":"VaJudha vakaungana mumaguta avo munyika dzose dzaMambo Zekisesi kuti varwise avo vaitsvaka kuparadzwa kwavo."},{"book":"Esteri","chapter":"9","verse":"3","text":"Uye makurukota ose enyika, navakuru vehondo, vabati namachinda amambo vakabatsira vaJudha, nokuti vakanga vava kutya Modhekai."},{"book":"Esteri","chapter":"9","verse":"4","text":"Modhekai akanga ari mukuru mukuru mumuzinda; mbiri yake yakapararira munyika yose, uye akava nesimba rakaramba richikura."},{"book":"Esteri","chapter":"9","verse":"5","text":"VaJudha vakabaya vavengi vavo vose nomunondo, vakavauraya vakavaparadza, uye vakaita zvavaida kune avo vaivavenga."},{"book":"Esteri","chapter":"9","verse":"6","text":"VaJudha vakauraya uye vakaparadza varume vanokwana mazana mashanu munhare yeShushani."},{"book":"Esteri","chapter":"9","verse":"7","text":"Vakaurayawo Parishandota, Dharifona, Asipata,"},{"book":"Esteri","chapter":"9","verse":"8","text":"Porata, Adharia, Aridhata,"},{"book":"Esteri","chapter":"9","verse":"9","text":"Pamashita, Arisai, Aridhai naVhaizata,"},{"book":"Esteri","chapter":"9","verse":"10","text":"vanakomana gumi vaHamani, mwanakomana waHamedhata, muvengi wavaJudha. Asi havana kubata zvakapambwa."},{"book":"Esteri","chapter":"9","verse":"11","text":"Vakaurayiwa munhare yeShushani vakaziviswa kuna mambo zuva iroro."},{"book":"Esteri","chapter":"9","verse":"12","text":"Mambo akati kuna Esteri, “VaJudha vauraya uye vaparadza mazana mashanu avarume uye vanakomana gumi vaHamani munhare yeShushani. Vaitei kune dzimwe nzvimbo dzenyika yamambo? Zvino chikumbiro chako ndechei? Uchapiwa. Chichemo chako ndechei? Uchachiitirwawo.”"},{"book":"Esteri","chapter":"9","verse":"13","text":"Esteri akapindura akati, “Kana mambo achifara nazvo, ipai vaJudha vari muShushani mvumo yokuendererazve mberi mangwana nechirevo chezuva ranhasi, uye ngazviitike kuti vanakomana gumi vaHamani vasungirirwe pamatanda.”"},{"book":"Esteri","chapter":"9","verse":"14","text":"Saka mambo akarayira kuti izvi zviitwe. Chirevo chakapiwa muShushani, ndokubva vasungirira vanakomana gumi vaHamani."},{"book":"Esteri","chapter":"9","verse":"15","text":"VaJudha vaiva muShushani vakaungana pamwe chete pazuva regumi namana romwedzi waAdhari, uye vakauraya mazana matatu avarume muShushani, asi havana kubata zvakapambwa."},{"book":"Esteri","chapter":"9","verse":"16","text":"Zvichakadaro, vakasara vavaJudha vaiva munyika yamambo vakaunganawo kuti vazvidzivirire uye kuti vanunurwe kubva kuvavengi vavo. Vakauraya zviuru makumi manomwe nezvishanu asi havana kubata zvakapambwa."},{"book":"Esteri","chapter":"9","verse":"17","text":"Izvi zvakaitika pazuva regumi namatatu romwedzi waAdhari, ndokubva vazorora pazuva regumi namana, vakariita zuva ramabiko nomufaro."},{"book":"Esteri","chapter":"9","verse":"18","text":"Kunyange zvakadaro, vaJudha vaiva muShushani vakanga vaungana pazuva regumi namatatu, neregumi namana, uyezve nezuva regumi namashanu, vakazorora ndokuriita zuva ramabiko nomufaro."},{"book":"Esteri","chapter":"9","verse":"19","text":"Ndokusaka vaJudha vomumaruwa, vanogara mumisha, vachicherechedza zuva regumi namana romwedzi waAdhari sezuva romufaro namabiko, zuva rokupana zvipo."},{"book":"Esteri","chapter":"9","verse":"20","text":"Modhekai akanyora zvakaitika izvi, ndokutuma matsamba kuvaJudha vose vaiva munyika yose yaMambo Zekisesi, vaiva pedyo nevaiva kure,"},{"book":"Esteri","chapter":"9","verse":"21","text":"achivaudza kuti vapemberere gore negore zuva regumi namana neregumi namashanu romwedzi waAdhari,"},{"book":"Esteri","chapter":"9","verse":"22","text":"senguva yakawanikwa rusununguko navaJudha kubva kuvavengi vavo, uye somwedzi uyo kusuruvara kwavo kwakashandurwa kukava mufaro, uye kuchema kwavo kukashandurwa kukava zuva rokupembera. Akavanyorera kuti vacherechedze mazuva aya samazuva amabiko nomufaro vachipana zvipo zvezvokudya, mumwe nomumwe, uyewo nokuvarombo."},{"book":"Esteri","chapter":"9","verse":"23","text":"Naizvozvo vaJudha vakabvumirana kuita zvavakanga vatanga, nokuita zvavakanga vanyorerwa naModhekai."},{"book":"Esteri","chapter":"9","verse":"24","text":"Nokuti Hamani mwanakomana waHamedhata, muAgagi, muvengi wavaJudha vose, akanga aronga kuparadza vaJudha uye akanga akanda puri, ndiwo mujenya, kuti vaparadzwe uye vaparadzwe zvachose."},{"book":"Esteri","chapter":"9","verse":"25","text":"Asi shoko iri rakati rasvika munzeve dzamambo, akanyora achirayira kuti zano rakaipa iri rakanga rarongwa naHamani rokurwisa vaJudha ridzokere pamusoro pake iye uye kuti iye navanakomana vake vasungirirwe pamatanda."},{"book":"Esteri","chapter":"9","verse":"26","text":"(Naizvozvo mazuva aya akadaidzwa kuti Purimu, kubva pavara rokuti puri.) Nokuda kwezvakanyorwa zvose mutsamba uye nokuda kwezvavakanga vaona, nezvakaitika kwavari,"},{"book":"Esteri","chapter":"9","verse":"27","text":"vaJudha vakasarudza kusimbisa tsika yokuti ivo navana vavo navose vaizobatana navo vaifanira kucherechedza mazuva maviri aya gore negore vasingatongoregi, sezvazvakanga zvakanyorwa uye nenguva dzakatarwa."},{"book":"Esteri","chapter":"9","verse":"28","text":"Mazuva aya anofanira kurangarirwa agocherechedzwa, murudzi rumwe norumwe, mumhuri imwe neimwe, munyika imwe neimwe uye nomuguta rimwe nerimwe. Uye mazuva aya ePurimu haafaniri kutongoregwa kupembererwa navaJudha, uye kurangarirwa kwawo hakufaniri kuparara pakati pavana vavo."},{"book":"Esteri","chapter":"9","verse":"29","text":"Saka vaHosi Esteri, mwanasikana waAbhihairi, pamwe chete naModhekai muJudha, vakanyora nesimba rizere vachisimbisa tsamba iyi yechipiri maererano nePurimu."},{"book":"Esteri","chapter":"9","verse":"30","text":"Uye Modhekai akatumira tsamba kuvaJudha vose vaiva munyika zana namakumi maviri nenomwe dzoumambo hwaZekisesi, mashoko orugare nezvokwadi,"},{"book":"Esteri","chapter":"9","verse":"31","text":"kuti asimbise mazuva aya ePurimu panguva dzaakatsaurirwa, sokurayirwa kwazvakaitwa naModhekai muJudha navaHosi Esteri, uye sezvavakanga vazvimisira ivo navana vavo munguva dzavo dzokutsanya nokuchema."},{"book":"Esteri","chapter":"9","verse":"32","text":"Chirevo chaEsteri chakasimbisa mitemo yePurimu, uye chakanyorwa mubhuku."}]}