{"data":[{"book":"Rapar Mar Chik","chapter":"7","verse":"1","text":"Ka Jehova Nyasaye ma Nyasachu okelou e piny ma udhi donjoe mondo ukaw obed maru, mi oriembonu ogendini mangʼeny kaka jo-Hiti, jo-Girgash, jo-Amor, jo-Kanaan, jo-Perizi, jo-Hivi kod jo-Jebus, ma gin pinje abiriyo madongo kendo maroteke moloyou."},{"book":"Rapar Mar Chik","chapter":"7","verse":"2","text":"Kendo ka Jehova Nyasaye ma Nyasachu osechiwo gi e lwetu mi uloyogi, to une ni utiekogi duto. Kik ulos winjruok kodgi bende kik utimnegi ngʼwono."},{"book":"Rapar Mar Chik","chapter":"7","verse":"3","text":"Kik ukendru kodgi. Kik uchiw nyiu ni yawuotgi kata kik yawuotu okend nyigi,"},{"book":"Rapar Mar Chik","chapter":"7","verse":"4","text":"nimar ginimi yawuotu weya mitine nyiseche mamoko kendo mano dimi mirima mak Jehova Nyasaye mitieku mapiyo nono."},{"book":"Rapar Mar Chik","chapter":"7","verse":"5","text":"Ma e gima onego utimnegi: Mukuru kendegi mag misengini, touru kitegi mopa milamo, tongʼuru sirnigi mag Ashera kendo wangʼuru kido mag-gi milamo e mach."},{"book":"Rapar Mar Chik","chapter":"7","verse":"6","text":"Nimar un oganda mowal ne Jehova Nyasaye ma Nyasachu. Jehova Nyasaye ma Nyasachu oseyierou kuom ogendini duto manie piny mondo ubed joge, joge owuon mogeno."},{"book":"Rapar Mar Chik","chapter":"7","verse":"7","text":"Jehova Nyasaye ne ok oherou mi oyierou nikech ne ungʼeny moloyo ogendini mamoko, nimar un e oganda matinie moloyo,"},{"book":"Rapar Mar Chik","chapter":"7","verse":"8","text":"to Jehova Nyasaye noyierou nikech noherou kendo orito singruok mane otimo gi kwereu kane ogolou gi tekone maduongʼ kendo warou e piny mane unie wasumbini, e lwet Farao ruodh Misri."},{"book":"Rapar Mar Chik","chapter":"7","verse":"9","text":"Ngʼeuru ni Jehova Nyasaye ma Nyasachu en Nyasaye. En Nyasaye ma ja-adiera; marito singruokne mar hera ne tienge gana gi gana mohere kendo rito chikene."},{"book":"Rapar Mar Chik","chapter":"7","verse":"10","text":"To"},{"book":"Rapar Mar Chik","chapter":"7","verse":"11","text":"Kuom mano rituru yorene, buchene kod chikene adimba ma amiyou kawuono."},{"book":"Rapar Mar Chik","chapter":"7","verse":"12","text":"Ka uchiko itu ne chikegi kendo uritogi adimba, eka Jehova Nyasaye ma Nyasachu norit singruokne mar hera kodu kaka ne osingore ne kwereu."},{"book":"Rapar Mar Chik","chapter":"7","verse":"13","text":"Obiro herou, gwedhou kendo miyo unyaa mangʼeny, obiro gwedho nyithindo munywolo, cham manie puotheu, decheu, divai manyien, mo, nyiroye ma dhou onywolo kod nyithi jambu e piny mane osingore ne kwereu ni nomigi."},{"book":"Rapar Mar Chik","chapter":"7","verse":"14","text":"Ibiro gwedhou moloyo ogendini duto; onge ngʼato kuomu madichwo kata madhako ma ok nobed maonge nyathi, kata jambu manobed maonge nyithindo."},{"book":"Rapar Mar Chik","chapter":"7","verse":"15","text":"Jehova Nyasaye notiek tuoche duto kuomu; bende ok nokelnu tuoche maricho mane uneno ka un Misri, to tuochego nomak mana wasiku mochayou."},{"book":"Rapar Mar Chik","chapter":"7","verse":"16","text":"Nyaka utiek ji duto ma Jehova Nyasaye ma Nyasachu keto e lwetu. Kik ukechgi bende kik ulam nyisechegi, nimar mano nobednu obadho."},{"book":"Rapar Mar Chik","chapter":"7","verse":"17","text":"Unyalo wacho kendu niya, “Ogendinigi tek moloyowa. Ere kaka wanyalo riembogi oko?”"},{"book":"Rapar Mar Chik","chapter":"7","verse":"18","text":"To kik uluorgi; paruru malongʼo gima ne Jehova Nyasaye ma Nyasachu otimone Farao gi piny e Misri duto."},{"book":"Rapar Mar Chik","chapter":"7","verse":"19","text":"Ne uneno kod wengeu tem malich, honni madongo tekone kod bat morie mane Jehova Nyasaye ma Nyasachu ogolougo oko. Jehova Nyasaye ma Nyasachu biro timo mano bende ne oganda makoro uluoro."},{"book":"Rapar Mar Chik","chapter":"7","verse":"20","text":"To bende Jehova Nyasaye ma Nyasachu biro miyo kihondko omakgi ma kata ngʼato pond e dieru manade to ok notony."},{"book":"Rapar Mar Chik","chapter":"7","verse":"21","text":"Kik gimiu luoro nimar Jehova Nyasaye ma Nyasachu manie dieru duongʼ kendo en Nyasaye man-gi teko."},{"book":"Rapar Mar Chik","chapter":"7","verse":"22","text":"Jehova Nyasaye ma Nyasachu biro riembo ogendinigo kuomu matin tin mana ka uneno. Ok noyienu mondo utiekgi dichiel nimar dipo ka ondiegi onywolore mangʼeny mathagu."},{"book":"Rapar Mar Chik","chapter":"7","verse":"23","text":"To Jehova Nyasaye ma Nyasachu nochiwgi e lwetu, kowito riekogi nyaka ginirum duto."},{"book":"Rapar Mar Chik","chapter":"7","verse":"24","text":"Obiro chiwo ruodhi mag ogendinigo e lwetu kendo unutiek nyingegi e bwo polo. Onge ngʼama nochungʼ masiru kendo unutiekgi duto."},{"book":"Rapar Mar Chik","chapter":"7","verse":"25","text":"Kido mag nyisechegi nyaka uwangʼ e mach. Kik ugomb fedha kod dhahabu ma gin-go, bende kik ukawgi. Ka utimo kamano, to ginibednu obadho nimar gigo gin gigo makwero ne Jehova Nyasaye ma Nyasachu."},{"book":"Rapar Mar Chik","chapter":"7","verse":"26","text":"Kik ukel gimoro makwero e uteu, nimar un kod gima ukelono nokethi. Kik ubed gi gik machalo kamano nimar enokethgi."}]}