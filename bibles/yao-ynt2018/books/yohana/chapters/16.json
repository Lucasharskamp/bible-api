{"data":[{"book":"Yohana","chapter":"16","verse":"1","text":"“Nansalile yelei kuti nkaleka kukulupilila kwenu."},{"book":"Yohana","chapter":"16","verse":"2","text":"Ŵandu chamminje ŵanyamwe mmajumba gao gakupopelela. Sooni chikaiche katema kanti jwalijose juchambulaje pasikati ja ŵanyamwe chaganisye kuti akwatyosyesya Akunnungu mbopesi."},{"book":"Yohana","chapter":"16","verse":"3","text":"Chantende yeleyo pakuŵa ngakwamanyilila Atati natamuno ngakuumanyilila uneji."},{"book":"Yohana","chapter":"16","verse":"4","text":"Nambo, nansalile yelei kuti pachikaiche katema ka kukopochela nkumbuchile kuti nansalile."},{"book":"Yohana","chapter":"16","verse":"5","text":"Nambo sambano ngwaula kwa ŵandumile une ŵala, ni ngapagwa namuno jumo jwenu jwakumusya kuti, ‘Nkwaula kwapi?’"},{"book":"Yohana","chapter":"16","verse":"6","text":"Pakuŵa nansalile yelei nsupwiche mmitima jenu."},{"book":"Yohana","chapter":"16","verse":"7","text":"Nambo ngunsalila isyene, kwa liwamba lyenu mmbaya uneji nyaule, pakuŵa iŵaga ngunyaula, nkamusi jo ngaika kukwenu. Nambo najaulaga, chingantume kukwenu."},{"book":"Yohana","chapter":"16","verse":"8","text":"Nombewo pachaiche, chachamanyisya ŵandu ŵa pachilambo chi kuti ngakuumanyilila usyene nkati sambi ni nkati kupanganya yambone paujo pa Akunnungu ni nkati ŵandu kulamulikwa ni Akunnungu."},{"book":"Yohana","chapter":"16","verse":"9","text":"Ngakuumanyilila usyene nkati sambi ligongo nganangulupilila une."},{"book":"Yohana","chapter":"16","verse":"10","text":"Ngakuumanyilila usyene nkati kupanganya yambone paujo pa Akunnungu, ligongo ngwaula kwa Atati ŵangu ni ŵanyamwe ngamuuwona sooni."},{"book":"Yohana","chapter":"16","verse":"11","text":"Ngakuumanyilila usyene nkati ŵandu kulamulikwa ni Akunnungu, ligongo Shetani jwakutawala chilambo chi amasile kulamulikwa."},{"book":"Yohana","chapter":"16","verse":"12","text":"“Ngwete yejinji yakunsalila, nambo sambano chinnepele kwipililila."},{"book":"Yohana","chapter":"16","verse":"13","text":"Nambo pachaiche Mbumu jwa Akunnungu juchansalile usyene nkati Akunnungu, chachinlongosya mu usyene wose. Ngaasala kwa ulamusi wakwe nsyene nambo chachisala ichaipilikane kutyochela kwa Atati ni kummanyisya ichiiche."},{"book":"Yohana","chapter":"16","verse":"14","text":"Ŵelewo changusye une ligongo chachinsalila yeila ichinansalile une."},{"book":"Yohana","chapter":"16","verse":"15","text":"Yose yalinayo Atati ŵangu ili yangu une, kwa ligongo lyo sasile kuti Mbumu jo chachinsalila ichinaasalile une."},{"book":"Yohana","chapter":"16","verse":"16","text":"“Gasigele moŵa kanandi ni ŵanyamwe ngamuuwona sooni, ni pakumala moŵa kanandi, chimuuwone sooni!”"},{"book":"Yohana","chapter":"16","verse":"17","text":"Pelepo ŵakulijiganya ŵao ŵampepe ŵausyene, “Malumbo gakwe chichi pakutusalila, ‘Gasigele moŵa kanandi ni ŵanyamwe ngamuuwona sooni, ni pakumala moŵa kanandi, chimuuwone sooni?’ Ni sooni ŵatite, ‘Pakuŵa ngwaula kwa Atati ŵangu!’ ”"},{"book":"Yohana","chapter":"16","verse":"18","text":"Nipele, ŵajendelechele kuusyana, “Ana malumbo gakwe chichi pakuŵecheta, ‘Gasigele moŵa kanandi?’ Ngatukuchimanyilila chakuchigamba cho.”"},{"book":"Yohana","chapter":"16","verse":"19","text":"Che Yesu ŵaimanyi kuti ŵakulijiganya ŵao ŵasachile kwausya yankati yeleyo, nipele ŵaasalile, “Ana nkuusyana nkati yeila imechete kuti, ‘Gasigele moŵa kanandi ni ŵanyamwe ngamuuwona sooni, ni pakumala moŵa kanandi, chimuuwone sooni?’"},{"book":"Yohana","chapter":"16","verse":"20","text":"Ngunsalila isyene, ŵanyamwe chinlile ni kulila kwa malumbo, nambo ŵandu ŵa pachilambo pano chasangalale. Ŵanyamwe chinsupuche nambo kusupuka kwenu chikugalauche kusangalala."},{"book":"Yohana","chapter":"16","verse":"21","text":"Katema ka kuligopola jwankongwe chikwasimana chilungusi ligongo katema kakwe ka kupeteka kaiche, nambo aligopolaga mwanache ngakukumbuchilila kupeteka kula, nambo akusangalala pakuŵa apagwile mwanache mchilambo."},{"book":"Yohana","chapter":"16","verse":"22","text":"Nombe ŵanyamwe sambano nkusupuka, nambo pachinambone sooni chinsangalale mmitima jenu ni sangalala jo ngapagwa jwalijose juchakombole kujityosya kukwenu."},{"book":"Yohana","chapter":"16","verse":"23","text":"“Lyele lyuŵa lyo ngamuusya chachili chose. Ngunsalila isyene, chachili chose chachimwaŵende Atati champe kwa liina lyangu."},{"book":"Yohana","chapter":"16","verse":"24","text":"Natamuno sambano nganimmende chachili chose kwa liina lyangu. Mmende ni ŵanyamwe chinchipata kuti sangalale jenu jimalile."},{"book":"Yohana","chapter":"16","verse":"25","text":"“Nansalile gelega kwa itagu. Nambo chijiiche ndaŵi jati ngamecheta ni ŵanyamwe sooni kwa itagu, nambo chinansalile pangasisa yankati Atati."},{"book":"Yohana","chapter":"16","verse":"26","text":"Lyuŵa lyo chinchiŵenda kwa liina lyangu, ni ngangunsalila kuti chisachilwe kummendela kwa Atati,"},{"book":"Yohana","chapter":"16","verse":"27","text":"pakuŵa Atati asyene akunnonyela ŵanyamwe. Akunnonyela ŵanyamwe ligongo ŵanyamwe muunonyele uneji, ni kukulupilila kuti uneji natyochele kwa Akunnungu."},{"book":"Yohana","chapter":"16","verse":"28","text":"Uneji natyochele kwa Atati, ni kwika pachilambo, ni sambano nguchileka chilambo ni kuuja kwa Atati.”"},{"book":"Yohana","chapter":"16","verse":"29","text":"Nipele ŵakulijiganya ŵao ŵaasalile, “Nnole sambano nkuŵecheta pangasisa, ngankuŵecheta kwa itagu."},{"book":"Yohana","chapter":"16","verse":"30","text":"Sambano tuimanyi kuti mmwe nkuimanyilila yose ni ngapagwa ligongo lya mundu jwalijose kummusya, chelecho ni chachikututenda tukulupilile kuti nkopochele kwa Akunnungu.”"},{"book":"Yohana","chapter":"16","verse":"31","text":"Che Yesu ŵajanjile, “Ana sambano nkukulupilila?"},{"book":"Yohana","chapter":"16","verse":"32","text":"Nnole lyuŵa likwika, sooni liiche lyati chimpwilingane jwalijose kumangwakwe, ni kuuneka jika. Nambo uneji nguuŵa jika, pakuŵa Atati ali pamo ni une."},{"book":"Yohana","chapter":"16","verse":"33","text":"Nansalile gelega kuti nlumbikane ni uneji ni kukola chitendewele. Mchilambo chinsauche, nambo muusimane ntima! Uneji nachipundile chilambo!”"}]}