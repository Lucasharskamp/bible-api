{"data":[{"book":"Matayo","chapter":"10","verse":"1","text":"Yesu kawetanga wanampina wakwe mlongo na waidi, awenka udahi wakugulusa mpepo nchafu na kuhonya chila unyonje."},{"book":"Matayo","chapter":"10","verse":"2","text":"Mazina yawo wasigilwa mlongo na waidi ni yano, ywa nkongo ni Simoni akwitangwa Petulo, na mlukolo ywa Anduleya, Yakobo mwana ywa Zebedayo, hamwenga na mlukolo ywakwe Yohana,"},{"book":"Matayo","chapter":"10","verse":"3","text":"Filipo na Batolomayo, Tomaso na Matayo mchisanya kodi, Yakobo mwana Alifayo, na Tadeyo,"},{"book":"Matayo","chapter":"10","verse":"4","text":"Simoni Zelote, na Yuda Isikaliyote yudya amhituke Yesu."},{"book":"Matayo","chapter":"10","verse":"5","text":"Yesu kawasigila wasigilwa mlongo na waidi na kuwenka malagizo yano, “Msekwita kwa wantu sawo Wayahudi naho msekwingila mwe mizi ya Wasamaliya."},{"book":"Matayo","chapter":"10","verse":"6","text":"Mna hitani kwe ngoto zagile za nyumba ya Izulaeli."},{"book":"Matayo","chapter":"10","verse":"7","text":"Mo kwita kwenyu mkalonge kugamba. ‘Useuta wa kwembingu wi haguhi!’"},{"book":"Matayo","chapter":"10","verse":"8","text":"Honyani wanyonje, uyusani wabanike, lengusani wata matana, gulusani mpepo. Hamlihile udahi uwo, nyuwe nanywi msekunga chochose."},{"book":"Matayo","chapter":"10","verse":"9","text":"Mwe mikwiji yenyu msekuguha zahabu, hela, hegu matundu ya shaba."},{"book":"Matayo","chapter":"10","verse":"10","text":"Msekuguha mkwiji wa kulombezeza mwe sila, suche ntuhu, vilatu, hegu nkome. Kwaviya mdamanya ndima aungwa ahokele maliho yakwe."},{"book":"Matayo","chapter":"10","verse":"11","text":"“Mkengila mwe mzi wowose hegu kaya, londani mntu akunga awahokele, ikalani mwakwe kubula aho mkunga mhalaile."},{"book":"Matayo","chapter":"10","verse":"12","text":"Mnengila mwe nyumba walamseni wakaya wa mwe nyumba iyo."},{"book":"Matayo","chapter":"10","verse":"13","text":"Uneva wantu we nyumba idya wakawahokela, watende na utondowazi udya muwaungile, mna wanawalemela, utondowazi wenyu uwawiyeni."},{"book":"Matayo","chapter":"10","verse":"14","text":"Uneva mntu yeyose na alemele kuwahokela, hegu kuwetegeleza, ilaweni nyumba iyo hegu umzi uwo, naho mkungunte iditifili mwe viga vyenyu."},{"book":"Matayo","chapter":"10","verse":"15","text":"Nawagambilani chindedi, mwe dizuwa dyo kukantilwa, Chohile na awafile mbazi wantu wa Sodoma na Gomola kujinka wantu wo umzi udya!"},{"book":"Matayo","chapter":"10","verse":"16","text":"“Kwetegelezeni! Nawasigila saviya ngoto mgati mwe mauzi. Msinyise saviya nyoka, naho mhole saviya suwamanga."},{"book":"Matayo","chapter":"10","verse":"17","text":"Mkaulise! Kwaviya nawawegaleni mwe vitala naho nawahute nkome mwe zinyumba zo kuvikila."},{"book":"Matayo","chapter":"10","verse":"18","text":"Namwigalwe kulongozi kwa wakulu na maseuta kwa chausa changu, chani mlavye ukuzi wa Mbuli Yedi ya Chohile kulongozi kwawo na kulongozi kwa wantu sawo Wayahudi."},{"book":"Matayo","chapter":"10","verse":"19","text":"Umo wanawegalani mwe vitala, msekogoha kugamba namgaze hegu namhitule vivihi, mkabula namwinkigwe yokulonga."},{"book":"Matayo","chapter":"10","verse":"20","text":"Kwaviya sawo nyuwe mkunga mlonge, mna Muye wa Chohile nuwo naulonge kujinkila nyuwe."},{"book":"Matayo","chapter":"10","verse":"21","text":"“Mlukolo namhose mlukolo mnyawe akomwe, tati ya mntu na amhose mwanawe, wana nawawahitukile welesi wawo na kuwakoma."},{"book":"Matayo","chapter":"10","verse":"22","text":"Wantu wose nawawehiweni kwa chausa che dizina dyangu. Mna akunga ajijimize kubula koudumo, nuyo akunga akombolwe."},{"book":"Matayo","chapter":"10","verse":"23","text":"“Umo wakawasulumiza mwe mzi umwenga, gulukilani mwe mzi mtuhu. Nawagambilani chindedi hambinde kujenda mwe mizi yose ya Izulaeli Mwana ywa Mntu hanati kwiza."},{"book":"Matayo","chapter":"10","verse":"24","text":"“Mwanampina suyo mkulu kumjinka mhinyi ywakwe, hegu mndima hakumjinka mkulu ywakwe."},{"book":"Matayo","chapter":"10","verse":"25","text":"Vyachinta mwanampina kutenda saviya mhinyi ywakwe, na mndima kutenda saviya mkulu ywakwe. Uneva wamwitanga mta ikaya Belizebuli, ivyo hawawetange awakaya mazina yehiyise!"},{"book":"Matayo","chapter":"10","verse":"26","text":"“Ivyo, mse kuwogoha wantu awo. Chila chigubikwe nachigubulwe, naho chila chifisigwe nachimanyike."},{"book":"Matayo","chapter":"10","verse":"27","text":"Huwagambilani nyuwe mwe chiza, ilongeni kung'aile, naho mbuli mkuiva ikatakaliswa, ilongeni mwa wantu mlanga mwe nyumba."},{"book":"Matayo","chapter":"10","verse":"28","text":"Mse kuwogoha wadya wakukoma umwili, mna hawakudaha kukoma imyuye. Ywa kogoha ni yudya akudaha kuukoma mwili hamwenga no muye mo umoto we bome hedina uhelo."},{"book":"Matayo","chapter":"10","verse":"29","text":"Wadege waidi watagwa tundu dimwenga. Mna hahali yumwenga mgati mwawo akunga agwe hasi Tati ywawo hevimwagile."},{"book":"Matayo","chapter":"10","verse":"30","text":"Mna kwenyu, hata fili zose mwe mitwi yenyu ziwazwa."},{"book":"Matayo","chapter":"10","verse":"31","text":"Ivyo mse kogoha, nyuwe mwi wedi kujinka wadege walozize!"},{"book":"Matayo","chapter":"10","verse":"32","text":"“Chila akunizumila mwa meso ya wantu, miye nami nanimzumile mwa meso ya Tati yangu kwembingu."},{"book":"Matayo","chapter":"10","verse":"33","text":"Mna akunilemela mwa wantu, nami nanimlemele mwa meso ya Tati ywangu kwembingu."},{"book":"Matayo","chapter":"10","verse":"34","text":"“Mse kufanyanya kugamba siza kwigala utondowazi mwe isi. Sizile kwigala utondowazi mna sime."},{"book":"Matayo","chapter":"10","verse":"35","text":"Siza kulemanya wana na tati ywawo, mwana chiche na nine, mkwelima na mkwewe,"},{"book":"Matayo","chapter":"10","verse":"36","text":"mnkondo ywako ni mwelekwa ywako mwenye."},{"book":"Matayo","chapter":"10","verse":"37","text":"“Akumuungisa tati yakwe hegu mami yakwe kujinka miye, hakuniwagila. Akumuungisa mwana chilume hegu mwana chiche kujinka miye hakuniwagila,"},{"book":"Matayo","chapter":"10","verse":"38","text":"naho hekwinula msalaba wakwe na kunitimila hakuniwagila."},{"book":"Matayo","chapter":"10","verse":"39","text":"Mta kuwona ujima wakwe nawaze, naho yudya akuwaza ujima wakwe kwa chausa changu, nauwone."},{"book":"Matayo","chapter":"10","verse":"40","text":"“Akuwahokelani nyuwe, anihokela miye, yudya naye akunihokela miye, amhokela yudya anisigile."},{"book":"Matayo","chapter":"10","verse":"41","text":"Akumhokela muwoni kwaviya ni muwoni, na ahokele ntunyo ya muwoni. Akumhokela mta kuwagila kwaviya wawoneka ni wedi, na ahokele ntunyo ya mata kuwagila."},{"book":"Matayo","chapter":"10","verse":"42","text":"Naho uneva yoyose amwinka hata champa cha mazi ye mpeho kwa yumwenga mwe wano wadodo kwaviya ni mwanampina ywangu, nawagambilani chindedi, na ahokele jeleko.”"}]}