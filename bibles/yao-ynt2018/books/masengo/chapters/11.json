{"data":[{"book":"Masengo","chapter":"11","verse":"1","text":"Achinduna ni ŵandu ŵane ŵakunkulupilila Che Yesu ŵaŵatemi ku Yudea ŵapilikene kuti ŵandu ŵangaŵa Ŵayahudi nombe apochele Liloŵe lya Akunnungu."},{"book":"Masengo","chapter":"11","verse":"2","text":"Nipele, che Petulo paŵausile ku Yelusalemu, aŵala Ŵayahudi ŵaŵakulupilile Che Yesu ŵaŵaumbele, ŵaalalatile,"},{"book":"Masengo","chapter":"11","verse":"3","text":"achitiji, “Mmwejo mwajawile kukutama ni ŵandu ŵangaumbala ni kulya nawo!”"},{"book":"Masengo","chapter":"11","verse":"4","text":"Pelepo che Petulo ŵatandite kwagopolela yeleyo chimo chimo kuti."},{"book":"Masengo","chapter":"11","verse":"5","text":"“Lyuŵa limo naliji nkupopela musi wa ku Yopa, pelepo naiweni yakwiwona, nachiweni chindu mpela shuka jajikulungwa jili jeŵambe mmalombo gakwe gancheche chilinkutuluswa kutyochela kwinani, ni kwika panaliji une."},{"book":"Masengo","chapter":"11","verse":"6","text":"Nalingulile uchenene nkati, naiweni inyama ya kulangwa yana makongolo ncheche ni inyama ya mwikonde ni inyama yaikukwaŵa ni ijuni."},{"book":"Masengo","chapter":"11","verse":"7","text":"Nipele napilikene liloŵe lichisalilaga, ‘Che Petulo njime, nsikite ndye.’"},{"book":"Masengo","chapter":"11","verse":"8","text":"Ni uneji najanjile, ‘Ngwamba, Ambuje, pakuŵa chindu chachili chose changaswejeswa atamuno chakusakala nganichijinjile ng'o pakang'wa pangu.’"},{"book":"Masengo","chapter":"11","verse":"9","text":"Nambo liloŵe lila lyapikaniche kaaŵili kutyochela kwinani lichitiji, ‘Yaiswejesye Akunnungu, alakwe nkaiŵilanga yakusakala.’"},{"book":"Masengo","chapter":"11","verse":"10","text":"Chelechi chatendekwe katatu, ni mbesi jakwe indu yose yanyakulikwe sooni kwinani."},{"book":"Masengo","chapter":"11","verse":"11","text":"Pangakaŵa, ŵandu ŵatatu ŵaŵalajiswe kukwangu kutyochela ku Kaisalia ŵaiche pa nyuumba jinatamaga."},{"book":"Masengo","chapter":"11","verse":"12","text":"Mbumu Jwanswela ŵasalile longane nawo pangali lipamba. Ni ŵanyaŵa sita nalongene nawo ku Kaisalia ni kweleko twajinjile mu nyuumba ji che Konolio."},{"book":"Masengo","chapter":"11","verse":"13","text":"Che Konolio ŵatusalile iŵatite pakummona katumetume jwa kwinani juŵajimi mu nyuumba jakwe ni kunsalila, ‘Muntume mundu ku Yopa akammilanje mundu liina lyakwe che Simoni, pane akuŵilanjikwa che Petulo."},{"book":"Masengo","chapter":"11","verse":"14","text":"Ŵelewo chaachinsalila maloŵe, ganti chigankulupusye mmwejo ni ŵandu ŵaali mu nyuumba jenu wose.’"},{"book":"Masengo","chapter":"11","verse":"15","text":"Panatandite kuŵecheta, Mbumu jwa Akunnungu ŵaatuluchile mpela yatite pakututuluchila uweji kundanda."},{"book":"Masengo","chapter":"11","verse":"16","text":"Pelepo nagakumbuchile maloŵe ga Ambuje paŵatite, ‘Che Yohana ŵabatisye kwa meesi, nambo ŵanyamwe chimbatiswe kwa Mbumu jwa Akunnungu.’"},{"book":"Masengo","chapter":"11","verse":"17","text":"Nipele iŵaga Akunnungu ŵapele ŵandu ŵangaŵa Ŵayahudi ntuuka ulaula watupele uweji utukwakulupilila Ambuje Che Yesu Kilisito, ana uneji ŵaani naakanile Akunnungu?”"},{"book":"Masengo","chapter":"11","verse":"18","text":"Paŵapilikene yeleyo, ŵalesile makani ni kwakusya Akunnungu achitiji, “Akunnungu ŵapele ŵandu ŵangaŵa Ŵayahudi lipesa lya kuleka sambi, akole umi wa moŵa gose pangali mbesi!”"},{"book":"Masengo","chapter":"11","verse":"19","text":"Ligongo lya kulagaswa kukwatandite paŵauleje che Stefano, ŵandu ŵaŵakulupilile Che Yesu ŵala ŵapwilingene. Ŵane ŵajawile mpaka ku Foinike ni ku Kupulo ni ku Antiokia achilalichilaga Liloŵe lya Akunnungu kwa Ŵayahudi pe."},{"book":"Masengo","chapter":"11","verse":"20","text":"Nambo ŵapali ŵane ŵa ŵanyawo ŵaŵatyochele ku Kupulo ni ku Kulene, ŵajawile ku Antiokia ni kwenesya ngani jo kwa ŵandu ŵangaŵa Ŵayahudi, achilalichilaga Ngani Jambone ja Ambuje Che Yesu."},{"book":"Masengo","chapter":"11","verse":"21","text":"Ambuje ŵaalongwesye kwa ukombole wao, ni ŵandu ŵajinji ŵakulupilile ni kwaujilila Ambuje."},{"book":"Masengo","chapter":"11","verse":"22","text":"Ni ngani syo syapikaniche kwa mpingo wa ŵandu ŵakunkulupilila Kilisito ku Yelusalemu. Nipele ŵantumile che Banaba ajaule ku Antiokia."},{"book":"Masengo","chapter":"11","verse":"23","text":"Nombejo paŵaiche kweleko ni kwiwona iŵatite Akunnungu pakwapa upile ŵandu ŵala, ŵasengwile ni kwachisya ŵandu apunde kwakulupilila Ambuje kwa mitima jao jose."},{"book":"Masengo","chapter":"11","verse":"24","text":"Che Banaba ŵaliji mundu jwambone ni jwagumbele Mbumu jwa Akunnungu ni chikulupi. Kwa ligongo li che Banaba, mpingo wekulungwa wa ŵandu wajonjesyeche kwa Ambuje."},{"book":"Masengo","chapter":"11","verse":"25","text":"Nipele che Banaba ŵajawile ku Taso kukwasosa che Sauli."},{"book":"Masengo","chapter":"11","verse":"26","text":"Paŵasimene, ŵalongene nawo ku Antiokia. Ni wose ŵanaŵaŵili ŵatemi ni mpingo wa ŵandu ŵakunkulupilila Kilisito chaka chansima, achiujiganyaga mpingo wekulungwa wa ŵandu. Ku Antiokia ko ni kukwaliji kwaandanda ŵakulijiganya kuŵilanjikwa Ŵakilisito."},{"book":"Masengo","chapter":"11","verse":"27","text":"Ni katema kakoko, ku Antiokia ko ŵaiche ŵakulondola ŵa Akunnungu ŵampepe kutyochela ku Yelusalemu."},{"book":"Masengo","chapter":"11","verse":"28","text":"Nipele, jumo jwa ŵanyawo liina lyakwe che Agabo ŵajimi ni kwa machili ga Mbumu jwa Akunnungu ŵalondwele kuti, chijityochele sala jajikulungwa mchilambo chose. Sala jo jatyochele katema ka mwenye che Kilaudio."},{"book":"Masengo","chapter":"11","verse":"29","text":"Ŵakulijiganya ŵala, jwalijose malinga ni ukombole wakwe ŵaakamuchisye achinjao ŵaŵakulupilile Che Yesu ŵaŵatamaga ku Yudea."},{"book":"Masengo","chapter":"11","verse":"30","text":"Nipele, ŵatesile yeleyo ni kwatuma che Banaba ni che Sauli kuti apeleche kwa achakulu ŵa mpingo wa ŵandu ŵakunkulupilila Kilisito."}]}