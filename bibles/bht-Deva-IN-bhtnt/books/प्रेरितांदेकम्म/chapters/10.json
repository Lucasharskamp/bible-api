{"data":[{"book":"प्रेरितां दे कम्म","chapter":"10","verse":"1","text":"कैसरिया शेहरे च कुरनेलियुस नाऐ दा इक माणु था, सै इतालियानी नाऐ दिया पलटना दा सूबेदार था।"},{"book":"प्रेरितां दे कम्म","chapter":"10","verse":"2","text":"सै परमेश्वरे दा भक्त था, कने सै कने उदा सारा खानदान परमेश्वरे ला डरदा था, कने सै गरीब यहूदी लोंका जो बड़ा दान दिन्दा था, कने हर बकत परमेश्वरे ला प्राथना करणा लगी रेंदा था।"},{"book":"प्रेरितां दे कम्म","chapter":"10","verse":"3","text":"इक रोज, उनी दिने दे लगभग तिन बजे दे करीब इक दर्शण च बिलकुल साफ दिखया की परमेश्वरे दे इकी स्वर्गदूते उदे बाल अंदर आई करी बोलया, “हे कुरनेलियुस।”"},{"book":"प्रेरितां दे कम्म","chapter":"10","verse":"4","text":"कुरनेलियुसे स्वर्गदूते जो ध्याने ला दिखया कने डरीकरी बोलया, प्रभु जी क्या हुकम है? उनी उसयो बोलया, “तेरियां प्राथना कने तेरे दान याद तांई परमेश्वरे सामणे पुज्जे न।"},{"book":"प्रेरितां दे कम्म","chapter":"10","verse":"5","text":"हुण याफा शेहर च माणु भेजी करी शमौन जो, जिसयो पतरस बोलदे न, सदी ले।"},{"book":"प्रेरितां दे कम्म","chapter":"10","verse":"6","text":"सै शमौन, चमड़े दा धंधा करणे बाले दे ओथु परोंणा है, जिसदा घर समुद्रे बखे है।”"},{"book":"प्रेरितां दे कम्म","chapter":"10","verse":"7","text":"जालू सै स्वर्गदूत जिनी उसला गल्लां कितियां थियां चली गिया, तां उनी दो सेवकां कने इक भक्त सिपाइऐ जो सदया जड़े उदी सेबा तांई ओथु रेंदे थे,"},{"book":"प्रेरितां दे कम्म","chapter":"10","verse":"8","text":"कने उसयो सारियां गल्लां दसी करी याफा शेहरे जो पतरसे जो लोंणे तांई भेजया।"},{"book":"प्रेरितां दे कम्म","chapter":"10","verse":"9","text":"दुऐ रोजे कुरनेलियुस दे भेजयो सै तिन माणु चलदे-चलदे लगभग दोपेरा दे बकत शेहरे बखे पुज्जे, तां उसी बकत पतरस छती पर प्राथना करणा चढ़या।"},{"book":"प्रेरितां दे कम्म","chapter":"10","verse":"10","text":"उसयो भूख लग्गी कने सै कुछ खांणा चांदा था, कने जालू सै खांणा तैयार करा दे थे, तां सै बेसुध होई गिया।"},{"book":"प्रेरितां दे कम्म","chapter":"10","verse":"11","text":"कने उनी दिखया, की अम्बर खुली गिया, कने इक बडिया चादरा सांई कोई चीच चारो कुंणा ला रस्सिया ला बनियो धरती पासे उतरा दी है।"},{"book":"प्रेरितां दे कम्म","chapter":"10","verse":"12","text":"जिसा च धरतिया दे सै चारा पैरां बाले कने रेंगणेबाले जानवर कने अम्बरे दे पंछी थे, जिना दे बारे च मूसा दिया व्यवस्था च लिख्या है की सै अशुद्ध कने अपबित्र न कने यहूदिया जो इना जो खाणे तांई मना है।"},{"book":"प्रेरितां दे कम्म","chapter":"10","verse":"13","text":"कने उसयो इक अबाज सुणोई, “हे पतरस उठ, मार कने खा।”"},{"book":"प्रेरितां दे कम्म","chapter":"10","verse":"14","text":"पर पतरसे बोलया, “नी प्रभु, कदी नी, क्योंकि मैं कदी भी कोई अपबित्र या अशुद्ध चीज नी खादियो है।”"},{"book":"प्रेरितां दे कम्म","chapter":"10","verse":"15","text":"फिरी दूजी बरी उसयो अबाज सुणोई, “जड़ा कुछ परमेश्वरे शुद्ध करी दितया है, उसयो अशुद्ध मत बोल।”"},{"book":"प्रेरितां दे कम्म","chapter":"10","verse":"16","text":"तिन बरी इयां ही होया, तालू सै चादर अम्बरे जो बापस चली गिया।"},{"book":"प्रेरितां दे कम्म","chapter":"10","verse":"17","text":"जालू पतरस अपणे मने च परशानिया च था, की ऐ जड़ा मैं दर्शण दिखया ऐ क्या है? उसी बकत सै माणु जिना जो कुरनेलियुसे भेजया था, शमौने दे घरे दा पता लगाई करी दरबाजे पर आई खड़ोते।"},{"book":"प्रेरितां दे कम्म","chapter":"10","verse":"18","text":"कने पुकारी करी पूछणा लग्गे, “क्या शमौन जिसयो पतरस बोलदे न, ऐथू प्रोंणा है?”"},{"book":"प्रेरितां दे कम्म","chapter":"10","verse":"19","text":"पतरस जड़ा उस दर्शने दे बारे च सोचा दा ही था, की पबित्र आत्मा उसयो बोलया, “दिख, तिन माणु तिजो तोपा दे न।"},{"book":"प्रेरितां दे कम्म","chapter":"10","verse":"20","text":"भले ही सै होर जाति दे न, उठी करी थले जा, कने बिना सोचया उना सोगी चली जा, मैं ही उना जो भेजया है।”"},{"book":"प्रेरितां दे कम्म","chapter":"10","verse":"21","text":"तालू पतरसे थले उतरी करी उना माणुऐ जो बोलया, “दिखा जिसयो तुसां तोपा दे न, सै मैं ही है, तुहाड़े ओंणे दी क्या बजा है?”"},{"book":"प्रेरितां दे कम्म","chapter":"10","verse":"22","text":"उना बोलया, कुरनेलियुस सूबेदार जड़ा धर्मी कने परमेश्वरे ला डरने बाला कने सारिया यहूदी जाति च सुनाम माणु है, उसयो इक पबित्र स्वर्गदूते ऐ बोलया है, की तिजो अपणे घरे सदीकरी तिजो ला उपदेश सुणे।"},{"book":"प्रेरितां दे कम्म","chapter":"10","verse":"23","text":"तालू उनी उना जो अंदर सदीकरी उना जो रेहणे तांई जगा दिती। कने दुऐ रोजे सै उना सोगी गिया, कने याफा शेहरे दे मसीह भाईयां चे कुछ उदे सोगी चली पे।"},{"book":"प्रेरितां दे कम्म","chapter":"10","verse":"24","text":"तिजे रोजे सै कैसरिया शेहरे च पुज्जे, कने कुरनेलियुस अपणे रिश्तेदारां कने प्यारे दोस्तां जो गिठे करिरी उना दा इंतजार करा दा था।"},{"book":"प्रेरितां दे कम्म","chapter":"10","verse":"25","text":"जालू पतरस अंदर ओआ दा था, तां कुरनेलियुस उसने मिल्ला, कने उदे पैरां च पेईकरी नमस्ते किता।"},{"book":"प्रेरितां दे कम्म","chapter":"10","verse":"26","text":"पर पतरसे उसयो चुकी करी बोलया, “खड़ा हो, मेरी अराधना मत कर मैं भी तां माणु ही है।”"},{"book":"प्रेरितां दे कम्म","chapter":"10","verse":"27","text":"कने उसने गल्लां करदे अंदर गिया, कने मतयां लोकां जो गिठे दिखीकरी"},{"book":"प्रेरितां दे कम्म","chapter":"10","verse":"28","text":"पतरसे उसयो बोलया, तुसां जाणदे न, की होरनी जातियां दी संगती करणा या उना दे ओथु जाणा भी असां यहूदियां तांई साड़िया व्यवस्था दे खिलाफ है। पर परमेश्वरे मिंजो दसया है कुसी भी माणुऐ जो अपबित्र या अशुद्ध नी बोलणा।"},{"book":"प्रेरितां दे कम्म","chapter":"10","verse":"29","text":"इस तांई जालू मिंजो सदया तालू मैं बिना कुछ बोलयो चली आया। हुण मैं पुछदा है की मिंजो कुसी कम्मे तांई सदया है?"},{"book":"प्रेरितां दे कम्म","chapter":"10","verse":"30","text":"कुरनेलियुसे बोलया, तिन रोज पेहले, इसी बकत, मैं अपणे घरे च लगभग दोपेरा दे तिन बजे दे करीब प्राथना करा दा था, तां इक मर्द चमकीले कपड़े पाई करी, मेरे सामणे आई खड़ोता।"},{"book":"प्रेरितां दे कम्म","chapter":"10","verse":"31","text":"कने उनी मिंजो बोलया, “हे कुरनेलियुस, तेरी प्राथना सुणी लियो है कने तेरे दान परमेश्वरे दे सामणे याद किते गे न।"},{"book":"प्रेरितां दे कम्म","chapter":"10","verse":"32","text":"इस तांई कुसकी जो याफा शेहर भेजी करी शमौने जो जिसयो पतरस बोलदे न, सद। सै समुद्रे दे बखे शमौन जड़ा चमड़े दा धंधा करणे बाले दे घरे च परोंणा है, जालू उनी ओणा, तां उनी तिजो परमेश्वरे दिया तरफा ला इक संदेश दसणा।"},{"book":"प्रेरितां दे कम्म","chapter":"10","verse":"33","text":"तां मैं झट तेरे बाल लोक भेजे, कने तू खरा किता की जड़ा तू आई गिया। हुण असां सारे ऐथू परमेश्वरे दे सामणे न, ताकि जड़ा कुछ परमेश्वरे तिजो बोलणे तांई बोलया है, असां उसयो सुणना।”"},{"book":"प्रेरितां दे कम्म","chapter":"10","verse":"34","text":"तालू पतरसे मु खोली करी बोलया, हुण मिंजो पक्का यकीन होया, की परमेश्वर कूसदा भी पक्ष नी करदा,"},{"book":"प्रेरितां दे कम्म","chapter":"10","verse":"35","text":"हर जातियां च जड़ा परमेश्वरे ला डरदा है कने धर्मे दे कम्म करदा है, उसयो परमेश्वर अपनाई लेंदा है।"},{"book":"प्रेरितां दे कम्म","chapter":"10","verse":"36","text":"तुसां उस संदेश जो जाणदे न जड़ा परमेश्वरे सांझो, मतलब की इस्राएल दे लोकां जो भेजया। उनी शान्ति दे बारे च शुभसमाचार सुणाया जड़ी लोकां जो यीशु मसीह पर भरोसा करणे ला मिली सकदी है। सै सारयां दा प्रभु है।"},{"book":"प्रेरितां दे कम्म","chapter":"10","verse":"37","text":"तुहांजो उस बचने दे बारे च पता है, जड़ा यूहन्ना दे बपतिस्मा दे प्रचारे बाद गलीले प्रदेश ला शुरू होईकरी सारे यहूदिया प्रदेशे च फेली गिया,"},{"book":"प्रेरितां दे कम्म","chapter":"10","verse":"38","text":"तुसां नासरत बासी यीशुऐ दे बारे च जाणदे न की परमेश्वरे कियां पबित्र आत्मा कने शक्तिया ला उदा अभिषेक किता; सै भलाई करदा कने जिना जो शैताने तंग कितया था, उना सारयां जो ठीक करदा गिया, क्योंकि परमेश्वर उदे सोगी था।"},{"book":"प्रेरितां दे कम्म","chapter":"10","verse":"39","text":"कने असां प्रेरितां उना सारियां चीजां दे बारे च लोकां जो दसया, जड़ियां यीशुऐ साड़े यहूदिया प्रदेश कने यरूशलेम शेहरे च कितियां, कने यरूशलेम शेहर च यहूदी अगुवां उसयो सूली पर लटकाई करी मारी दिता।"},{"book":"प्रेरितां दे कम्म","chapter":"10","verse":"40","text":"पर उसयो परमेश्वरे तिजे रोजे मरयां चे जिन्दा करी दिता, कने उसयो प्रगट भी किता है।"},{"book":"प्रेरितां दे कम्म","chapter":"10","verse":"41","text":"सारयां लोकां उसयो नी दिखया, पर उना गबाहां जो जिना जो परमेश्वरे पेहले ही प्रेरित चुणी लिया था, मतलब की सांझो जिना मरयां चे जिन्दा होणे बाद उदे सोगी खादा पीता।"},{"book":"प्रेरितां दे कम्म","chapter":"10","verse":"42","text":"कने उनी सांझो हुकम दिता की सारे लोकां जो शुभसमाचार दा प्रचार करा कने गबाई दिया, की यीशु सेई है जिसयो परमेश्वरे जिंदे कने मरयां दा न्याय करणे तांई बणाया है।"},{"book":"प्रेरितां दे कम्म","chapter":"10","verse":"43","text":"उदी सारे परमेश्वरे दे संदेश देणेबाले गबाई दिन्दे न की जड़ा कोई उदे पर भरोसा करगा, उसयो जड़ा मसीहे सूली पर किता उदिया बजा ला ही पापां दी माफी मिलणी है।"},{"book":"प्रेरितां दे कम्म","chapter":"10","verse":"44","text":"जालू पतरस ऐ गल्लां बोला दा ही था की सारे बचन सुणने बालयां पर पबित्र आत्मा उतरी आई।"},{"book":"प्रेरितां दे कम्म","chapter":"10","verse":"45","text":"कने जितणे भी यहूदी भरोसा करणे बाले पतरसे सोगी आयो थे, सै सारे हेरान होऐ की होरनी जातियां जो भी पबित्र आत्मा दा तोफा दिता है।"},{"book":"प्रेरितां दे कम्म","chapter":"10","verse":"46","text":"क्योंकि उना जो भांति-भांति दियां बोलियां कने परमेश्वरे दी बड़ाई करदे सुणाया। इस पर पतरसे बोलया,"},{"book":"प्रेरितां दे कम्म","chapter":"10","verse":"47","text":"“क्या इना जो हुण कोई पांणिऐ ला रोकी सकदा है की इना जो बपतिस्मा ना मिल्ले, जिना जो साड़े सांई परमेश्वरे दिया तरफा ला पबित्र आत्मा मिलियो है?”"},{"book":"प्रेरितां दे कम्म","chapter":"10","verse":"48","text":"कने पतरसे उना जो हुकम दिता जड़े लोक कुरनेलियुस दे घरे गठुयो थे की यीशु मसीह दे नाऐ ने बपतिस्मा लिया। तालू उना पतरसे ला बिनती किती की थोड़े रोज होर रेई जा साड़े सोगी कने इस तांई सै कुछ रोजां तांई रेई पिया।"}]}