{"data":[{"book":"Mwanduso","chapter":"43","verse":"1","text":"Maabaho nzala ikala ng'hulu muna iisi."},{"book":"Mwanduso","chapter":"43","verse":"2","text":"Viwakomeleze kuja ndiya yose yoigaligwe kulawa Misili, tati yawo kawalongela wanage, “Bweleni na kugula ndiya chidogo kwa ichimu chetu.”"},{"book":"Mwanduso","chapter":"43","verse":"3","text":"Mbali Yuda kamulongela, “Munhu ija kachizuma kwa ukali kalonga, ‘Sizawahokela bule fana hamwizile nayo ndugu yenu.’"},{"book":"Mwanduso","chapter":"43","verse":"4","text":"One kotogola chihite nayo mdodo wetu, chizahita kukugulila ndiya."},{"book":"Mwanduso","chapter":"43","verse":"5","text":"Mbali one wahalema yahite na cheye, hachizahita bule, kwaviya munhu ija kachilongela funhula funhula kuwa ‘Sizawahokela mweye mbaka mwize na mdodo wenu.’ ”"},{"book":"Mwanduso","chapter":"43","verse":"6","text":"Isilaili kalonga, “Habali moniguma muna diyangwayangwa kwa kumulongela imunhu iyo kuwa munayo mdodo wenu imwenga?”"},{"book":"Mwanduso","chapter":"43","verse":"7","text":"Wawo wamwidika, “Imunhu iyo kachiuzagiza ugaluga ng'hani kusonhela mbuli zetu na welesi wetu kalonga, ‘Tati yenu yang'hali mgima? Mumpata ndugu imwenga?’ Cheye chimwidika kwa viya viyauzile. Chihavimanyile vilihi fana kochilongela mwize na mdodo wenu?”"},{"book":"Mwanduso","chapter":"43","verse":"8","text":"Yuda kamulongela tati yake Isilaili, “Mulekelele mwanago hamwe na niye, na chizasegela mwanza umwe muladi cheye na weye na wanetu chidahe kuwa wagima sekechidanganike."},{"book":"Mwanduso","chapter":"43","verse":"9","text":"Niye mwenyewo nokuwa mwingilizi, na weye kwizanyamhilila niye. One simbweleze kumwako, nidaigwe niye siku zose"},{"book":"Mwanduso","chapter":"43","verse":"10","text":"Mbali one hachikalame bule, chahahitile uko na kubwela hano miyanza midi.”"},{"book":"Mwanduso","chapter":"43","verse":"11","text":"Tati yawo Isilaili kawalongela, “Haya kwaviya yolondeka iwe ivo, basi, tendeni ivo, soleni kulawa muna imifuko yenu mazao yanogile ya isi, mavuta chidogo ya mkwazu na uki chidogo na ubani na mavuta yonung'ha goya na mbeyu za kuja."},{"book":"Mwanduso","chapter":"43","verse":"12","text":"Soleni hela ya miyanza midi yoilondeka, kwaviya yolondeka mwiibweleze hela ija yoikigwe muna yamalobota yenu. Yodahika ibwelezigwa chiubananzi."},{"book":"Mwanduso","chapter":"43","verse":"13","text":"Msoleni ndugu yenu na muhite nayo kwa munhu iyo."},{"book":"Mwanduso","chapter":"43","verse":"14","text":"Mulungu mwene Udaho yawanogele kupata ubazi haulongozi wa munhu iyo na yawalekelele ndugu yenu imwenga, kezaweng'ha Benjamini na ndugu yenu imwenga kubwela mose, one nahalondeka niwagize wanangu, nizawagiza.”"},{"book":"Mwanduso","chapter":"43","verse":"15","text":"Iwandugu wasola vitumetume na hela miyanza midi kufosa ija ya ichanduso. Wahita Misili hamwe na ndugu yawo Benjamini. Viwafikile wahita kwima haulongozi wa Yosefu."},{"book":"Mwanduso","chapter":"43","verse":"16","text":"Baho Yosefu viyamuwonile Benjamini hamwe nawo, kamulongela mulolesi wa kaye yake, “Wasole wanhu wano mbaka ukaye yangu. Wezakuja ndiya ya imisi hamwe na niye. Chinja mnyama na usasale ndiya.”"},{"book":"Mwanduso","chapter":"43","verse":"17","text":"Mulolesi kaye katenda fana viya viyalagilizigwe, kawasola mbaka kwiikaye ya Yosefu."},{"book":"Mwanduso","chapter":"43","verse":"18","text":"Viwawone wogaligwa kwiikaye ya Yosefu, wadumba na walonga, “Chogaligwa kuno kwa ichimu cha ija ihela yochibweleziligwe muna yamalobota yetu vichizile mwanza wanduso yadahe kupata ulongelo wa kuchidusa kwa kuchihoka vihongwe wetu na kuchitenda chiwe watumwa wake.”"},{"book":"Mwanduso","chapter":"43","verse":"19","text":"Viwawile hana ulwivi lwa ikaye ya Yosefu, wamulongela msang'hani,"},{"book":"Mwanduso","chapter":"43","verse":"20","text":"“Chilekelele mwenevale, chiza hano kugula ndiya umwanza wa ichanduso."},{"book":"Mwanduso","chapter":"43","verse":"21","text":"Vichifikile kaye ya nyambenyambe, chifungula malobota yetu, chila imwe wetu kafika hela muna yamalobota yake. Ivo chinayo, chikubwelezela."},{"book":"Mwanduso","chapter":"43","verse":"22","text":"Iviya chinazo hela zimwenga za kugulila ndiya kaidi. Hachivimanyile bule yelihi yekile hela yetu muna malobota yetu.”"},{"book":"Mwanduso","chapter":"43","verse":"23","text":"Mulolesi kawedika, “Muwe na tindiwalo na sekemdumbe. Mulungu wenu, Mulungu wa tati yenu, niiyo yekile hela zenu muna yamaguniya. Nihokela maliho yenu.” Maabaho kawagalila Simeoni."},{"book":"Mwanduso","chapter":"43","verse":"24","text":"Mulolesi kawasola mbaka mwiikaye ya Yosefu. Kaweng'ha mazi wanawe nhende, na kawadima vihongwe wawo."},{"book":"Mwanduso","chapter":"43","verse":"25","text":"Nawo wasasala vitumetume vawo va kumwing'ha Yosefu, vondayabwele imisi, kwaviya walongiligwa kuwa wezakuja ndiya hamwe nayo."},{"book":"Mwanduso","chapter":"43","verse":"26","text":"Ivo Yosefu viyabwelile ukaye, wasola vitumetume muna ikaye na wamtumbalila mavindi mbaka chihanga chidalisa hasi."},{"book":"Mwanduso","chapter":"43","verse":"27","text":"Kawauza kuhusu ugima wawo na maabaho kalonga, “Munisimulila kuhusu tati yenu imulala, vino kachelwa? Vino yang'hali mgima?”"},{"book":"Mwanduso","chapter":"43","verse":"28","text":"Wawo wamwidika, “Msang'hani wako tati yetu yang'hali mgima na kachelwa.” Maabaho wamtumbalila mavindi mbaka chihanga chidalisa hasi."},{"book":"Mwanduso","chapter":"43","verse":"29","text":"Yosefu kachinula chihanga chake na kamuwona ndugu yake Benjamini, mwana wa mami yake na kalonga, “Ino niiyo ndugu yenu imdodo, yomnilongele mbuli zake? Mulungu yakunogele, mwanangu.”"},{"book":"Mwanduso","chapter":"43","verse":"30","text":"Yosefu kahalawa hima hima hanhu baho, kwaviya kaihulika giyogiyo kwa ichimu cha kumemwa na ubazi wa ndugu yake, kahita kuna ichiheleto chake na kalila umo."},{"book":"Mwanduso","chapter":"43","verse":"31","text":"Viyakomeleze kunawa chihanga chake, kalawa kunze, na kaiyangambiza, kalagiliza yagaliligwe ndiya."},{"book":"Mwanduso","chapter":"43","verse":"32","text":"Yosefu kagaliligwa ndiya yake yaidumwe mwiimeza, na wandugu zake waidumwe. Wamisili wadile hamwe iviya waigola kwaviya ni mwiko kuja ndiya hamwe na Waebulaniya."},{"book":"Mwanduso","chapter":"43","verse":"33","text":"Ndugu zake Yosefu wakala kwa kuipanga haulongozi wake kwa kusondelela lika jawo. Kwandusila wa mwanduso mbaka wa uhelelo, wakala woilola kwa mwazanyo."},{"book":"Mwanduso","chapter":"43","verse":"34","text":"Ndiya ikala isoligwe kulawa kwa Yosefu na kugaligwa kumwawo, mbali Benjamini kagoliligwa miyanza mitano kufosa ndugu zake. Ivo wang'wa na wadeng'helela hamwe nayo."}]}