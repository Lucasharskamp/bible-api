{"data":[{"book":"Filemoni","chapter":"1","verse":"1","text":"Nenga na Pauli na ntabilwe kwa kitumbu sa Kilisitu Yesu, na Timoteo nnongo witu, tukuandikya wa Filemoni waupendilwe, wampanga kasi nnyitu,"},{"book":"Filemoni","chapter":"1","verse":"2","text":"na kwa dada bitu ywapendilwe Afia, kwa Akilipa ywatuyangatiyana nakwe ku'mbwana ngondo ya imani, na kwa likanisa lyalikwembana panyumba yako."},{"book":"Filemoni","chapter":"1","verse":"3","text":"Ngu'ngu' na amani bu'ka kwa Nnu'ngu' Tati' bitu na kwa Bwana Yesu Kilisitu ibe pamope na mwenga."},{"book":"Filemoni","chapter":"1","verse":"4","text":"Kila panikulu'bya ninsukulu Nnu'ngu',"},{"book":"Filemoni","chapter":"1","verse":"5","text":"kwa mwanjaa niyu'wa abali ya imani yako kwa Bwana Yesu na upendo wako kwa aumini boti."},{"book":"Filemoni","chapter":"1","verse":"6","text":"Nilu'ba Nnu'ngu' li'nga imani yaubile nayo wenga na twenga ikuyangatiye tanga muno balaka yoti yatupata nkati ya Kilisitu."},{"book":"Filemoni","chapter":"1","verse":"7","text":"Wannongo wangu', utenipulaisa na kunikangamaya muno, kwa mwanjaa myoyo ya bandu ba Nnu'ngu' ipatike makakala gayambi' bu'kana na upendo wako."},{"book":"Filemoni","chapter":"1","verse":"8","text":"Kwa nyo, pamope no panga kwa Kilisitu nilu'e wesa baa na amuli yo lagya galu' gaupalikwa kugapanga,"},{"book":"Filemoni","chapter":"1","verse":"9","text":"lakini bu'kana na upendo nikulu'ba upange nya. Nenga na Pauli nambi'yambi' nanng'oi, kai' na ntabilwe kwa kitumbu sa Kilisitu Yesu,"},{"book":"Filemoni","chapter":"1","verse":"10","text":"nikulu'ba kwa kitumbu sa mwana wangu' Onesimo, ywanampatike muimani panaabile muutabilwe."},{"book":"Filemoni","chapter":"1","verse":"11","text":"Patumbu ywembe aakupwaikeli, lakini nambi'yambi' akupwaika wenga na nenga kai'."},{"book":"Filemoni","chapter":"1","verse":"12","text":"Pamope no panga nitekumpenda kwa mwoyo wangu' woti, lakini nambi'yambi' ninki'li'bu'ya kasako."},{"book":"Filemoni","chapter":"1","verse":"13","text":"Naapendile ayendeli tama nanenga pano li'nga akamwe lipala lyako lya kuniyangatiya kwa nsimu wu'no wanibile muutabilwe kwa kitumbu sa Abali Inannoga."},{"book":"Filemoni","chapter":"1","verse":"14","text":"Lakini naapangali likowe lyolyoti pangali kuliyi'ki'tya wenga, li'nga unogau wowoti waupanga kaneube wa kukuli'ndi'ndya, ila kwo penda wamwene."},{"book":"Filemoni","chapter":"1","verse":"15","text":"Pi'ngi' si'no nga kitumbu so talukana nakwe Onesimo kwa masu'ba masene bai, li'nga upate baa nakwe kai' milele."},{"book":"Filemoni","chapter":"1","verse":"16","text":"Nambi'yambi' kati mmanda bai lili, ila ywembe ywangama pi'ta mmanda, kati nnongo ywapendilwe kwangu' na kasako muno. Kai', ywembe kati mmanda bai lili, ila kai' kati yumo ywitu twatubile kwa Bwana."},{"book":"Filemoni","chapter":"1","verse":"17","text":"Bai, manaitei utangite panga nenga nannyino muimani, umpoki Onesimo kati mu'lu' mwaulu'e kunipokya nenga namwene."},{"book":"Filemoni","chapter":"1","verse":"18","text":"Mana aakukosile likowe lyolyoti au unnonga kili'be sosoti, unilonge nenga."},{"book":"Filemoni","chapter":"1","verse":"19","text":"Nsisingwa wu'no wa kuundi'la niandika nenga na Pauli kwa luboko lwangu', naalu'a kuli'pa. Kai' ntu'pu' kitumbu sa kukuku'mbu'ki'ya panga, kasangu' wendalongelwa bu'kana na ukoto wako."},{"book":"Filemoni","chapter":"1","verse":"20","text":"Tumbwe lelo wannongo wangu', nikulu'ba unipangi likowe li'no kwa kitumbu sa Bwana Yesu. Uupulaise mwoyo wangu', kati wannongo kwa Kilisitu."},{"book":"Filemoni","chapter":"1","verse":"21","text":"Panikuandikya balua yi'no niu'bi'lya panga kwo yu'wa kwako ulu'a yi'ki'tyana na nenga, na nitangite panga ulu'a gapanga ata pi'ta gano ganikulu'ba."},{"book":"Filemoni","chapter":"1","verse":"22","text":"Pamope na ago, unibi'ki wiso pandu po ikya, kwa mwanjaa niu'bi'lya panga kwo bi'ki'lya kwinu, Nnu'ngu' alu'a nibuyanganiya kasinu."},{"book":"Filemoni","chapter":"1","verse":"23","text":"Epafila ywatabilwe pamope na nenga kwa kitumbu sa Kilisitu Yesu, endakusalimia."},{"book":"Filemoni","chapter":"1","verse":"24","text":"Nyinyonyo Maluko, Alisitaliko, Dema na Luka apangakasi ayangu' bendakusalimia."},{"book":"Filemoni","chapter":"1","verse":"25","text":"Ngu'ngu' ya Bwana Yesu Kilisitu ibe pamope na mwenga."}]}