{"data":[{"book":"Marek","chapter":"2","verse":"1","text":"Po několika dnech se Ježíš opět vrátil do Kafarnaum a hned se rozneslo, že je opět doma."},{"book":"Marek","chapter":"2","verse":"2","text":"Nahrnulo se tam tolik lidí, že zaplnili celý dům, ba dokonce ani přede dveřmi nebylo k hnutí."},{"book":"Marek","chapter":"2","verse":"3","text":"Když jim Ježíš zvěstoval Boží poselství, chtěli se k němu dostat čtyři muži, kteří nesli na nosítkách ochrnutého člověka."},{"book":"Marek","chapter":"2","verse":"4","text":"Protože se k němu nemohli prodrat zástupem, vystoupili po vnějším schodišti na plochou střechu domu, tu rozebrali a spustili lehátko s ochrnutým přímo před Ježíše."},{"book":"Marek","chapter":"2","verse":"5","text":"Když viděl, jak ti muži bezvýhradně věří v jeho pomoc, řekl nemocnému: „Synu, tvé hříchy jsou ti odpuštěny.“"},{"book":"Marek","chapter":"2","verse":"6","text":"Sedělo tam také několik učitelů zákona a ti se mezi sebou začali domlouvat:"},{"book":"Marek","chapter":"2","verse":"7","text":"„Slyšeli jste, co ten člověk řekl? To je přece rouhání! On si snad o sobě myslí, že je Bohem! Vždyť jedině Bůh může odpouštět hříchy.“"},{"book":"Marek","chapter":"2","verse":"8","text":"Ježíš však četl jejich myšlenky a obrátil se k nim: „Proč vás to tak popudilo, co jsem právě řekl?"},{"book":"Marek","chapter":"2","verse":"9","text":"Co je snadnější? Oznámit ochrnutému, že se mu odpouštějí hříchy, nebo mu rozkázat, aby se zvedl, sebral svoje lehátko a odešel domů?"},{"book":"Marek","chapter":"2","verse":"10","text":"Abyste uvěřili, že mám moc odpouštět lidem hříchy, dívejte se teď dobře.“"},{"book":"Marek","chapter":"2","verse":"11","text":"Nato se obrátil k ochrnutému a vyzval ho: „Vstaň a jdi domů, jsi uzdraven.“"},{"book":"Marek","chapter":"2","verse":"12","text":"Ten vstal, sebral své lehátko a před očima všech odcházel. Udivení lidé chválili Boha a říkali: „Něco takového jsme ještě neviděli.“"},{"book":"Marek","chapter":"2","verse":"13","text":"Jindy vyšel Ježíš k jezeru, aby kázal zástupu, který ho tam očekával."},{"book":"Marek","chapter":"2","verse":"14","text":"Když potom šel dál, uviděl Alfeova syna Leviho, který seděl v celnici a vybíral poplatky od pocestných."},{"book":"Marek","chapter":"2","verse":"15","text":"Ježíš se svými učedníky pak přijal pozvání do Leviho domu, kde usedli za stůl společně s dalšími celníky a lidmi pochybné pověsti; tyto vyděděnce společnosti Ježíš zvláštním způsobem přitahoval."},{"book":"Marek","chapter":"2","verse":"16","text":"Když však židovští náboženští vůdcové viděli, že Ježíš stoluje s lidmi špatné pověsti, vyptávali se jeho učedníků: „Jak si jen může sednout k jednomu stolu s takovou lůzou?“"},{"book":"Marek","chapter":"2","verse":"17","text":"Ježíš to uslyšel a odpověděl jim: „Lékaře nepotřebují zdraví lidé, ale nemocní. Nepřišel jsem proměnit lidi, kteří se považují za dobré, ale ty, kdo znají svou špatnost.“"},{"book":"Marek","chapter":"2","verse":"18","text":"Janovi učedníci a židovští předáci měli ve zvyku se postit. Jednou přišli lidé za Ježíšem s otázkou: „Proč se tvoji učedníci také nepostí jako žáci Jana a farizejů?“"},{"book":"Marek","chapter":"2","verse":"19","text":"Nato jim Ježíš řekl: „Cožpak ženichovi přátelé odmítají na svatbě jídlo, když je ženich mezi nimi? To se přece radují,"},{"book":"Marek","chapter":"2","verse":"20","text":"a teprve až je ženich opustí, budou mít důvod ke smutku a k půstu."},{"book":"Marek","chapter":"2","verse":"21","text":"Nový život z Boha nelze vtěsnat do tradičních náboženských zvyků a forem, jako se na staré šaty nedá přišít záplata z neseprané látky. Vždyť záplata by se srazila, vytrhla by okolní chatrné tkanivo a díra by se ještě zvětšila."},{"book":"Marek","chapter":"2","verse":"22","text":"Nové, bouřlivé víno také nedáváte do měchů ze staré kůže; ty by popraskaly a obojí by přišlo nazmar. Nové víno potřebuje nové, nezpuchřelé měchy.“"},{"book":"Marek","chapter":"2","verse":"23","text":"Jednou v sobotu procházel Ježíš se svými učedníky obilným polem. Protože měli hlad, trhali učedníci klasy a jedli zrní."},{"book":"Marek","chapter":"2","verse":"24","text":"Farizejové to uviděli a vytýkali Ježíšovi: „Proč to dělají? Vždyť náš Zákon přece zakazuje v sobotu pracovat, a oni trhají obilí!“"},{"book":"Marek","chapter":"2","verse":"25-26","text":"Ježíš na to odpověděl: „Nikdy jste nečetli, co udělal král David a jeho družina, když měli na útěku hlad? Neslyšeli jste o tom, jak vešli do Božího chrámu – nejvyšším knězem byl tehdy Ebjátar – a jedli posvátné chleby, které směli jíst pouze kněží?“"},{"book":"Marek","chapter":"2","verse":"27","text":"A potom ještě dodal: „Sobotní klid má přece sloužit člověku, a ne aby předpisy lidi zotročovaly."},{"book":"Marek","chapter":"2","verse":"28","text":"Já, jako Syn člověka, který přišel z nebe, stojím nade všemi zákony, i nad dodržováním soboty.“"}]}