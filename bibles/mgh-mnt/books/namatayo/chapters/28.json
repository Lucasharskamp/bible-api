{"data":[{"book":"Namatayo","chapter":"28","verse":"1","text":"Navireke Nihuku no Wiittuwa, mapikoosha o nihuku no jumaapili, Amariamu Magidalena ni Amariamu akina yahorwaa uwehani nihiye nne."},{"book":"Namatayo","chapter":"28","verse":"2","text":"Wo uhipicha nkawaakhumelhelha utetemelha wo ilhapo wo machiri, nnepa wo wiirimu wa Athithi wahokuruwa ukhuma wiirimu, nkawaapikirisha nlhuku ni ukhalhelha."},{"book":"Namatayo","chapter":"28","verse":"3","text":"Waaria waya waari thoko wo uverunya, ni ikuwo chawe chaari chootelha twetwetwetwe."},{"book":"Namatayo","chapter":"28","verse":"4","text":"Attu yaalhitelhelha nihiye nkayaatetemelha wo woova chinene, nkayaakhalha thoko attu akhwilhe."},{"book":"Namatayo","chapter":"28","verse":"5","text":"Nnepa wo wiirimu nkawoolhumacha weerelha manyopani alhe, “Mwaatti nhoove, ukhalhawaya kihochuwelha wiira nnomwaavia Yesu, aakhomelhelhiye vansalaabani."},{"book":"Namatayo","chapter":"28","verse":"6","text":"Khaawo vaa, hohihimmwa, thoko chenre awe wo uhimia. Mmweeke mwoona vakittu veeshiye awe."},{"book":"Namatayo","chapter":"28","verse":"7","text":"Paahi, nrweeke chitema mwerelheke owiittucha awe wiira hohihimmwa ukhuma unookhwani, ni vano hooholhelhani urwaa Ugalilaya, wowo nnokoomwona! Muupuwelheke nlhove kiuhimenriakani nno.”"},{"book":"Namatayo","chapter":"28","verse":"8","text":"Manyopani ayo nkayaathama unihiyeni wo waakuviacha, anari oovaka uno atelhiyaka chinene, nkayaattimakacha urwaa uwaalhelhani owiittucha awe."},{"book":"Namatayo","chapter":"28","verse":"9","text":"Vahipinche, Yesu nkaakumaana nkeera “Mpuha ukhalhe ni inyu.” Nkayamwaatameria, nkayankhoromelha ni ummara mieto chawe, nkayanthimicha."},{"book":"Namatayo","chapter":"28","verse":"10","text":"Yesu nkeerelha, “Nhoove, nrweeke mwaahimerieke ashilhoko aka wiira arwee Ugalilaya, wowo anookona.”"},{"book":"Namatayo","chapter":"28","verse":"11","text":"Manyopani alhe vaari aya mphironi arwaachaka, attu yaalhitelhelha nihiye nkayaarwaa uwani uwahimiacherani opochera ishaani olhupalhe mwaha wonkhaye ukhumelhenlhe."},{"book":"Namatayo","chapter":"28","verse":"12","text":"Paahi, opochera ishaani olhupalhe nkayaakumaanacha vamoka ni ashulhupalhe nkayeewanana, nkayaavaha manyaasikari yaalhitelhelha nihiye alhe nchurukhu mwinchi"},{"book":"Namatayo","chapter":"28","verse":"13","text":"yiiraka, “Mwaatti mweereke wiira, owiittucha awe yahowa uhiyu, nkayeeiya iruttu awe hii ninarupilhe ikhove."},{"book":"Namatayo","chapter":"28","verse":"14","text":"Ni aholhelhi o utawara eewakaru, hii ninowolhumana ni waahimeria ikekhiaye wiira mwaattiva khanttenke, ni inyu khannopatta milhatu.”"},{"book":"Namatayo","chapter":"28","verse":"15","text":"Manyaasikari ayo nkayaawia nchurukhu ulhe, nkayeera thoko chenre aya wo wiittuchihiya. Yoyo mwaha uyo nkawaawanelha mwa Ayahudi mpaka lhelho nna."},{"book":"Namatayo","chapter":"28","verse":"16","text":"Owiittucha khumi ni mmoka nkayaarwaa umwaakoni Ugalilaya waalhehenre awe Yesu wiira arwaacheke wowo."},{"book":"Namatayo","chapter":"28","verse":"17","text":"Yamwooneke nkayanthimicha, yaahokhalharu akina yahaarumelhenlhe."},{"book":"Namatayo","chapter":"28","verse":"18","text":"Yesu nkachushera vakhiviru waya, nkaahimia wiira, “Kihovahiya ikuru yonkhaye yo wiirimu ni yo velhaponi."},{"book":"Namatayo","chapter":"28","verse":"19","text":"Nrwaacheke etu, wa attu o makosho onkhaye mwaapangeke ukhalha owiittucha aka, mwaabatiizeke wo nchina ni Athithi, ni no Mwaana, ni Iphumu ya Nlhuku,"},{"book":"Namatayo","chapter":"28","verse":"20","text":"mwettuchiheke uvara malhehero onkhaye yuvanheakani. Ni mii kinolhokelha vamoka ni inyu mahuku onkhaye, mpaka umalha wo ilhapo.”"}]}