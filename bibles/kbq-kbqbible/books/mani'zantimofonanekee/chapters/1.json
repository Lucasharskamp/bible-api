{"data":[{"book":"Mani'zanti mofo nanekee","chapter":"1","verse":"1","text":"Ama avontafera knare nomanizamofo ke Israeli vahe'mokizmi kini ne' Solomoni, Deviti nemofo krente'ne."},{"book":"Mani'zanti mofo nanekee","chapter":"1","verse":"2","text":"Ama knare nomanizamofo ke'mo'a, knare antahi'za neramino, tavumro ante ke nerasmino, taza hinketa oku'ama me'nea kea keta antahita hugahune."},{"book":"Mani'zanti mofo nanekee","chapter":"1","verse":"3","text":"Knare antahintahi neramino, tazeri fatgo nehanigeta, fatgo avu'ava nehuta, fatgo huta refko nehuta, maka vahe'mofona mago avamente knare avu'avara huzmantegahune."},{"book":"Mani'zanti mofo nanekee","chapter":"1","verse":"4","text":"Hagi ama ana nanekemo'a, antahi'zama'a omane'nesia vahera knare antahintahi nezamino, ne'mofara antahiza nezaminke'za knare hu'za maka zana refko hugahaze."},{"book":"Mani'zanti mofo nanekee","chapter":"1","verse":"5","text":"Knare antahintahima eri'nesimo'a, ama nanekea nentahinkeno rempi hunemina, mago'ane ama' antahi'zana e'nerinkeno, antahi ama'ma hania ne'mo'a, avumro kea erigahie."},{"book":"Mani'zanti mofo nanekee","chapter":"1","verse":"6","text":"Ama nanekemo'a zamaza hina, knare antahintahima eri kene, avame kea antahi ama' nehuta, antahi'zane vahe'mo'zama hu'naza kene, ruzahu ruzahu fraki kea erigahaze."},{"book":"Mani'zanti mofo nanekee","chapter":"1","verse":"7","text":"Anumzamofonku kore hunteno agorga'a manizana, antahi'zama eri'zamofo agafa'a me'ne. Hu'neanagi neginagi vahe'mo'za knare antahi'zane avumro kegura zamagena humigahaze."},{"book":"Mani'zanti mofo nanekee","chapter":"1","verse":"8","text":"Mofavre'nimoke, negafa'ma kavumro kema hania kea amage nentenka, negrerama rempima hugamisia kea ha'ontagio."},{"book":"Mani'zanti mofo nanekee","chapter":"1","verse":"9","text":"Ana kavumro kemo'a, avasase zanu anunte fetori anteankna nehuno, anankempi pasesu nofi anteankna hugantegahie."},{"book":"Mani'zanti mofo nanekee","chapter":"1","verse":"10","text":"Mofavre'nimoke, kumi vahe'mo'za kefoza huogu kavazuma hanazana, ana kefozana osutfa huo."},{"book":"Mani'zanti mofo nanekee","chapter":"1","verse":"11","text":"Tagrane egeta frakineta hazenkezmi omne vaheku ome zmahamneno hnagenka, ovutfa huo."},{"book":"Mani'zanti mofo nanekee","chapter":"1","verse":"12","text":"Fri vahe kumamo'ma vahe'ma zamasgahu nevaziankna huta, zamasimuma eri'za mani'naza vahera zamahe frisune."},{"book":"Mani'zanti mofo nanekee","chapter":"1","verse":"13","text":"Mika zago'amo mareri zantamima zamaheta hanaresuna zantamina refko huta nontifi eri antevi'neteta,"},{"book":"Mani'zanti mofo nanekee","chapter":"1","verse":"14","text":"musufama erisuna zagoa refko hugamigahunanki, tagrane enoma hanagenka,"},{"book":"Mani'zanti mofo nanekee","chapter":"1","verse":"15","text":"mofavre'nimoke, zamagranena ovutfa huo, zamagrama vanarega ovuo."},{"book":"Mani'zanti mofo nanekee","chapter":"1","verse":"16","text":"Na'ankure ame hu'za kumira nehu'za, vahera zamahe'za korana eri neragize."},{"book":"Mani'zanti mofo nanekee","chapter":"1","verse":"17","text":"Namamo'ma negesigenka krifu anaginte'sanana, ana namamo'a krifufina ohenigeno, krifumo'a amnezankna hugahie."},{"book":"Mani'zanti mofo nanekee","chapter":"1","verse":"18","text":"Anahu kna hu'za, vahe'mo'za ruvahe zamahe'naku hazanagi, zamagra'a zamahe nefrize."},{"book":"Mani'zanti mofo nanekee","chapter":"1","verse":"19","text":"E'inahu kanteti'ma musufama fenoma erizamo'a, kahe frigahie."},{"book":"Mani'zanti mofo nanekee","chapter":"1","verse":"20","text":"Knare antahintahizamo'a mago a'kna hu'neankino, kama vu'za e'za nehazafi oti'neno kezanetino, vahe atru hu'za nemanizafi ranke huno kezatino kea nehie."},{"book":"Mani'zanti mofo nanekee","chapter":"1","verse":"21","text":"Ana a'mo'a tusi kereso nehaza kamofo atuparegati kezatino, rankumapi ufre kafante mani'neno kea nehie."},{"book":"Mani'zanti mofo nanekee","chapter":"1","verse":"22","text":"Antahiza omane vahe'motma nama'a zupa musena hutma antahizantmi omane vahera manigahaze? Kiza zokago kema knare antahizanku'ma nehzazana, taganetma omanigahafi?"},{"book":"Mani'zanti mofo nanekee","chapter":"1","verse":"23","text":"Nagrama i'oma hugantoa kema amage'ma antesanke'na, nagu'a neramina, knare antahi'zani'a rempi huramigahue."},{"book":"Mani'zanti mofo nanekee","chapter":"1","verse":"24","text":"Hianagi kema nehugenka antahi nonaminka, kagrite etragote'za nehugenka antahi nonamine."},{"book":"Mani'zanti mofo nanekee","chapter":"1","verse":"25","text":"Kavumro'ma negantogenka, keni'a nontahinka, osuo huazama nehanku,"},{"book":"Mani'zanti mofo nanekee","chapter":"1","verse":"26","text":"ana nona'a kagrite'ma esia hazenkegura, kagiza regahue. Tusi'a hazenke zamo kazeri kagateresige'na, Nagra kagiza regahue."},{"book":"Mani'zanti mofo nanekee","chapter":"1","verse":"27","text":"Zahoko'mo hiaza huno hazenke zamo'ma tamazeri agaterenkeno, hankro zaho'mo hiaza huno tinko'mo refitege, hazenke'zamo ene kore'zamo tmagritera egahie."},{"book":"Mani'zanti mofo nanekee","chapter":"1","verse":"28","text":"Ana hanige'za zamagra zamazama hanugura kezatigahazanagi, nagra kenona huozamigahue. Zamagra nagrikura hakresnazanagi, onagegahaze."},{"book":"Mani'zanti mofo nanekee","chapter":"1","verse":"29","text":"Na'ankure zamagra antahi'zama erizankura zamesra hunente'za, Ra Anumzamofona kore hunte zamagesa ontahi'naze."},{"book":"Mani'zanti mofo nanekee","chapter":"1","verse":"30","text":"Nagrama zamavumro antoankea erinetre'za, zamazeri fatgo huankea amage onte'naze."},{"book":"Mani'zanti mofo nanekee","chapter":"1","verse":"31","text":"E'ina hu'negu zamagrama hu'nesaza zamuzmamofona raga'a nesageno, oku'ma hu'naku retroma hu'nesaza zamavu'zmavamofo nona'a havi miza erigahaze."},{"book":"Mani'zanti mofo nanekee","chapter":"1","verse":"32","text":"Antahintahizmi omane vahe'mokizmia, neginagi zamavu'zmavamo zamahe nefrinkeno, knare hu'none hu'zama hanaza zamo, zamahe frigahie."},{"book":"Mani'zanti mofo nanekee","chapter":"1","verse":"33","text":"Hianagi aza'o nagri kema antahisimo'a, hazenke e'ori knare huno nemanino, havizankura korora osu mani fru huno manigahie."}]}