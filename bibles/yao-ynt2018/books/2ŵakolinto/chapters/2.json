{"data":[{"book":"2 Ŵakolinto","chapter":"2","verse":"1","text":"Nambo, nalilapilile kuti nganyika sooni kukwenu kukunsupusya."},{"book":"2 Ŵakolinto","chapter":"2","verse":"2","text":"Pakuŵa nansupusyaga ŵanyamwe, ana ŵaani chachisengwasya une? Ali ŵandu ŵalaŵala unaasupwisye."},{"book":"2 Ŵakolinto","chapter":"2","verse":"3","text":"Noneji nanlembele lyele liloŵe kuti naikaga kukwenu ninasupuswe ni aŵala ŵakusachilwa kundenda sangalale. Nguimanyilila isyene, nasangalalaga une ni ŵanyamwe wose nkusangalala."},{"book":"2 Ŵakolinto","chapter":"2","verse":"4","text":"Pananlembelelaga ndili ngusongoneka akuno ndili ngulilasika ni misosi, ngaŵa kuti nansupusye ŵanyamwe nambo kuntenda mmanyilile kuti ngunnonyela kwannope."},{"book":"2 Ŵakolinto","chapter":"2","verse":"5","text":"Ni sambano apali mundu jwansupwisye, mundu jo nganasupusya une nambo ni ŵanyamwe wose ni ngangusaka meje jwakalipa nnope."},{"book":"2 Ŵakolinto","chapter":"2","verse":"6","text":"Kwamukwa kwajamwikwe mundu jo ni ŵandu achajinji kwakwanile."},{"book":"2 Ŵakolinto","chapter":"2","verse":"7","text":"Ikusachilwa kunnechelesya mundu jo ni kuntulasya ntima kuti akapunda kusupuka nnope ni kupwa ntima."},{"book":"2 Ŵakolinto","chapter":"2","verse":"8","text":"Nipele ngunchondelela mwalosye kuti nkwanonyela kwannope."},{"book":"2 Ŵakolinto","chapter":"2","verse":"9","text":"Pakuŵa nalembile chikalata chila kuti naimanyilile iŵaga nkukombola kwitichisya mu yosepe."},{"book":"2 Ŵakolinto","chapter":"2","verse":"10","text":"Mwannechelesyaga mundu jwalijose chileŵo chakwe noneji ngunnechelesya chileŵo chakwe. Pakuŵa pangulechelesya, ni iŵaga isyene ngwete chakulechelesya, ngulechelesya paujo pa Kilisito kwaligongo lyenu,"},{"book":"2 Ŵakolinto","chapter":"2","verse":"11","text":"kuti Shetani ngasatulambusya pakuŵa tukuumanyilila ukalamuche wakwe."},{"book":"2 Ŵakolinto","chapter":"2","verse":"12","text":"Panaiche ku Tuloa kukulalichila Ngani Jambone ja Kilisito, nakusimene kuli kuŵichikwe chile ni Ambuje kwaligongo lya masengo gao."},{"book":"2 Ŵakolinto","chapter":"2","verse":"13","text":"Nambo nganingombola kutulala muntima pakuŵa nganinasimana nlongo njangu che Tito kweleko. Nipele nalangene nawo ŵandu ŵa kweleko ni kwaula ku Makedonia."},{"book":"2 Ŵakolinto","chapter":"2","verse":"14","text":"Nambo tukwatogolela Akunnungu pakuŵa moŵa gose akutulongosya tuli mu mpingo wa kulosya kupunda mu kulumbikana pamo ni Kilisito. Nombewo akututenda uwe tujenesye umanyilisi wa kwamanyilila ŵelewo, papali pose patukumpanganyichisya masengo mpela nnunji wambone."},{"book":"2 Ŵakolinto","chapter":"2","verse":"15","text":"Pakuŵa kwa Akunnungu uweji tuli mpela nnunji wambone wa Kilisito utupegwilwe ni Akunnungu, waukwenela pasikati ja ŵakukulupuswa ni ŵakusochela."},{"book":"2 Ŵakolinto","chapter":"2","verse":"16","text":"Kwa aŵala ŵakusochela nnunji wo uli chiwa nambo kwa ŵakukulupuswa nnunji wo ukwikanawo umi. Ana ŵaani ŵakukombola kuipanganya yeleyo?"},{"book":"2 Ŵakolinto","chapter":"2","verse":"17","text":"Uweji nganituŵa mpela ŵane ŵakulisumisya liloŵe lya Akunnungu, nambo kwakulumbikana ni Kilisito tukulalichila mu usyene paujo pa Akunnungu mpela ŵandu ŵatumikwe ni Akunnungu."}]}