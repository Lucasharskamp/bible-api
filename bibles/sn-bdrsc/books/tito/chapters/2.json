{"data":[{"book":"Tito","chapter":"2","verse":"1","text":"Unofanira kudzidzisa zviri maererano nedzidziso yakarurama."},{"book":"Tito","chapter":"2","verse":"2","text":"Dzidzisa varume vakuru kuti vave vanozvibata, vakafanira kukudzwa, vanozvidzora, uye vakarurama mukutenda, murudo nomukutsungirira."},{"book":"Tito","chapter":"2","verse":"3","text":"Saizvozvowo, dzidzisa vakadzi vakuru kuti vave nomufambiro wakafanira, vasingacheri, kana kuda waini zhinji, asi kuti vadzidzise zvakanaka."},{"book":"Tito","chapter":"2","verse":"4","text":"Uye kuti vadzidzise vakadzi vaduku kuti vade varume vavo navana vavo,"},{"book":"Tito","chapter":"2","verse":"5","text":"kuti vave vanozvidzora uye vakachena, vanoshanda kumba, vave vanyoro uye kuti vazviise pasi pavarume vavo, kuitira kuti pashayikwe angazvidza shoko raMwari."},{"book":"Tito","chapter":"2","verse":"6","text":"Zvimwe chetezvo, kurudzira majaya kuti azvidzore."},{"book":"Tito","chapter":"2","verse":"7","text":"Pazvinhu zvose iwe uvaratidze somuenzaniso nokuita zvakanaka. Pakudzidzisa kwako udzidzise zvakakwana, uchirevesa"},{"book":"Tito","chapter":"2","verse":"8","text":"uye nokutaura kwakarurama kusingagoni kushorwa, kuitira kuti vaya vanokupikisa vanyadziswe nokuti havana chinhu chavangareva pamusoro pedu."},{"book":"Tito","chapter":"2","verse":"9","text":"Udzidzise varanda kuti vazviise pasi pavanavatenzi vavo pazvinhu zvose kuti vavafadze, varege kupindurana navo,"},{"book":"Tito","chapter":"2","verse":"10","text":"uye kuti varege kuvabira, asi kuti varatidze kuti vakatendeka zvikuru kwazvo, kuitira kuti vashongedze dzidziso yaMwari Muponesi wedu pazvinhu zvose."},{"book":"Tito","chapter":"2","verse":"11","text":"Nokuti nyasha dzaMwari dzinouyisa ruponeso dzakaratidzwa kuvanhu vose."},{"book":"Tito","chapter":"2","verse":"12","text":"Dzinotidzidzisa kuti tirambe zvinhu zvisina umwari nokuchiva kwenyika, uye tirarame upenyu hwokuzvidzora, hwokururama uye hwoumwari munguva ino,"},{"book":"Tito","chapter":"2","verse":"13","text":"takamirira tariro yakaropafadzwa, kuonekwa kwokubwinya kwaMwari wedu mukuru noMuponesi, Jesu Kristu,"},{"book":"Tito","chapter":"2","verse":"14","text":"akazvipa nokuda kwedu kuti atidzikinure kubva pakuipa kwose, nokuzvinatsira vanhu vari vake chaivo, vanoshingaira kuita zvinhu zvakanaka."},{"book":"Tito","chapter":"2","verse":"15","text":"Zvino, izvi ndizvo zvinhu zvaunofanira kudzidzisa. Kurudzira uye utsiure nesimba rose. Ngakurege kuva nomunhu anokuzvidza."}]}