{"data":[{"book":"Jenesis","chapter":"38","verse":"1","text":"Mago zupa Juda'a afuhe'ina nezamatreno Adulami kumate ne' Hira'e nehaza ne'ene umani'ne."},{"book":"Jenesis","chapter":"38","verse":"2","text":"Juda'a anantega Kenani ne' Sua'e nehaza ne'mofo mofa keteno, a' erino anteno mase'ne."},{"book":"Jenesis","chapter":"38","verse":"3","text":"Ana higeno amu'ene huno ne' kasentegeno, agra Eri'e huno agi'a antemi'ne."},{"book":"Jenesis","chapter":"38","verse":"4","text":"Anante mago'ene amu'ene huno ne' kasenteno, Onani'e huno agi'a ante'ne."},{"book":"Jenesis","chapter":"38","verse":"5","text":"Ana a'mo'a mago'ene ne' kasenteno Sela'e huno agi'a ante'ne. Juda'a Kezipi mani'negeno nenaro'a ne'mofavrea kase ante'ne."},{"book":"Jenesis","chapter":"38","verse":"6","text":"Hanki Juda'a agonesa ne'mofavre'a Erina mago a' avre ami'ne. Ana a'mofo agi'a Tema'e."},{"book":"Jenesis","chapter":"38","verse":"7","text":"Ana hianagi Judana agonesa mofavre'a Eri'a Ra Anumza'mofo avufi havi avu'avaza higeno, Ra Anumzamo'a ahe fri'ne."},{"book":"Jenesis","chapter":"38","verse":"8","text":"Juda'a amanage huno Onanina asami'ne, Nempuka'amofo kento ate vunka, nefu a' eneriankna avu'ava hunka, negafu a' erigeno, negafu mofavre kasenteno."},{"book":"Jenesis","chapter":"38","verse":"9","text":"Hianagi Onani'a antahi'ne, kento a'mo kasentesia mofavrea agri mofavre omanigahiankino, nempu'amofo a' ene nemaseno'a avufga rina, nefu mofavre antemi'zanku mopafi atre'ne."},{"book":"Jenesis","chapter":"38","verse":"10","text":"E'inama agra hiazanku Ra Anumzamo'a musena osuno, ahe fri'ne."},{"book":"Jenesis","chapter":"38","verse":"11","text":"Anante Juda'a nenofero Temana anage huno asmi'ne, Negafa nontega vunka kento a' umani'negeno, ne'niamo Sela'a ra hute'na'e. Higeno Tema'a vuno nefa nompi umani'ne."},{"book":"Jenesis","chapter":"38","verse":"12","text":"Mago'a zagegafu evutegeno Sua mofa, Juda nenaro'a frigeno, zamasunku hu'za zavi atazageno ana kna vagaretegeno, Juda'a sipisipi azoka neharerega Timna kumate agrane, arone'a Adulamu kumateti ne' Hira'ene vu'na'e."},{"book":"Jenesis","chapter":"38","verse":"13","text":"Mago'a vahe'mo'za Temana ome asami'za, Konkeno negnofero'a sipisipi'a azoka hareku Timna kumate evu'ne."},{"book":"Jenesis","chapter":"38","verse":"14","text":"Hazageno ana a'mo kento kukena hate netreno amne kukena huno, avugosa refineteno, Enaim kuma'mofo kasante Timna vu kante emani'neno, amanage huno agesa antahine, Sela'a hago ra hu'neanagi, a' ka'e huno navre omi'ne."},{"book":"Jenesis","chapter":"38","verse":"15","text":"Hagi Juda'ma ana a'ma eme negeno'a, monko a' mani'ne huno agesa antahi'ne. Na'ankure ana a'mo'a avugosa refiteno mani'negeno keso'e osu'ne."},{"book":"Jenesis","chapter":"38","verse":"16","text":"Agra kana atreno ana a'mofonte vugantuteno amanage hu'ne, Menina knare kagranena umasegahuo? Agra mofavre'amofo are huno ontahi'ne. Tema'a amanage huno antahige'ne, Na'a namitenka nagra'nena umasegahane?"},{"book":"Jenesis","chapter":"38","verse":"17","text":"Higeno agra kenona'a huno, Afuzaga ni'afinti mago ve meme avrentegantegahue huno asmi'ne. Ana a'mo'a amanage huno asmi'ne, Knare mago kamente'zana avame'za naminanke'na azeri nenugenka, henka'a avrente nantegahampi?"},{"book":"Jenesis","chapter":"38","verse":"18","text":"Higeno ana ne'mo'a amanage hu'ne. Avame'zana nagra na'a kamigahue? Higeno ana a'mo'a anage hu'ne, rinine, knankempi kvasese nofi'ene, kazampima eri'nana azompa ka'ane namigahane. Higeno ana miko'za nemino ome anteno masegeno agriteti amu'ene hu'ne."},{"book":"Jenesis","chapter":"38","verse":"19","text":"Anante otino vuno avugosafi refite'neaza eri netreno, kento kukena omeri hankre'ne."},{"book":"Jenesis","chapter":"38","verse":"20","text":"Juda'a rone'a Adulami ne'te, kasefa ve meme avre amigeno ana a'ma ami'neaza azampinti erinogu ome hakeana ana ara onke'ne."},{"book":"Jenesis","chapter":"38","verse":"21","text":"Agra ana a'mofo kumate vahe zamantahigeno, Havi anumzamofo mono nompima monko a'ma Enaimima vu kantegama nemania ara ina'ne? Hige'za zamagra amanage hu'naze, Havi anumzamofo mono nompina, monko ara amafina omani'ne."},{"book":"Jenesis","chapter":"38","verse":"22","text":"Ana ne'mo'a ete Judante vuno, amanage ome hu'ne, ana ara hake'na erifore osuge'za, ana kumapi vahe'mo'za amafina monko ara omani'ne hu'naze."},{"book":"Jenesis","chapter":"38","verse":"23","text":"Anante Juda'a amanage hu'ne, Aru vahe'mo'za tagiza resagi atregeno ana a'mo erino. Hago ama'i ve meme avre kamugenka, ana ara ome hakenka eri fore osane."},{"book":"Jenesis","chapter":"38","verse":"24","text":"Henka 3'a ikana evutegeno, Judana amanage hu'za asami'naze, neganofero Tema'a savri huno vano nehuno mofavre amu'ene hu'ne. Hazageno Juda'a anage hu'ne, Avre fegi atreta ana ara tevefi kre kasegeho!"},{"book":"Jenesis","chapter":"38","verse":"25","text":"Ana ara avazu hu'za fegi'a atirmizageno, ana a'mo'a huno, Nagrama namu'ene hu'noana ama zamofo nefanteti mofavrea eriri'noe. Nehuno ana zana zamige'za eri'za nenoferonte vu'za anage hu'za ome asami'naze, muse (plis) hugantoanki ko, ama rinine, anankempi avasese'zane, azompa aza suzane?"},{"book":"Jenesis","chapter":"38","verse":"26","text":"Higeno Juda'a ana zantmima keno antahino'ma nehuno'a amanage hu'ne, Tema'a nagrira nagatereno knare avu'avaza hu'ne. Haviza hu'na nagra nenamofo Selana avre omugeno anteno omase'ne. Nehuno Juda'a ete mago'ene ana a'enena uomase'ne."},{"book":"Jenesis","chapter":"38","verse":"27","text":"Ana a'mo mofavre anteku nehigeno, keana kugave'za rimpafina mani'na'e."},{"book":"Jenesis","chapter":"38","verse":"28","text":"Anante mofavre kasenentegeno mago'mo azana ante kamategeno, aza huno mofavre kasemi a'mo'a koranke osi nofi azante kinenteno, amanage hu'ne, Ama mofavremo koteno e'ne."},{"book":"Jenesis","chapter":"38","verse":"29","text":"Hianagi eteno azana anamagi agu'ategeno, ete mago'mo atiramine. Ana a'mo'a anage hu'ne, Inankna hunka kagra anafe hunka agaterenka ane, nehuno agi'a Peresi'e huno antemi'ne."},{"book":"Jenesis","chapter":"38","verse":"30","text":"Hanki amefiga'a nefu osi koranke nofi'ma azante kinte'nemo atiramigeno, agi'a Zela'e huno antemi'ne."}]}