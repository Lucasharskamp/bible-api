{"data":[{"book":"इफिसियों","chapter":"5","verse":"1","text":"तुसे लोक परमेशरो री प्यारी ल्वाद ए इजी री खातर तुसा रा चाल-चलण तिना रे सबाओ जेड़ा ओ।"},{"book":"इफिसियों","chapter":"5","verse":"2","text":"और प्यारो रे चलो, जेड़ा मसीहे बी तुसा साथे प्यार कित्तेया और आसा री खातर आपणे आपू खे सुखो री खुशबूआ खे परमेशरो रे आगे पेंट करी की बलिदान करी ता।"},{"book":"इफिसियों","chapter":"5","verse":"3","text":"जेड़ा परमेशरो रे लोका खे सई ए, तुसा लोका बीचे व्याभिचार और कोई बी अशुद्ध काम या लोबो री चर्चा तक नि ओ।"},{"book":"इफिसियों","chapter":"5","verse":"4","text":"और ना बेशर्मी, मूर्खता री गल्ल ओ, ना ठट्ठे री, कऊँकि यो गल्ला शोभा नि देंदिया, बल्कि तुसे लोक परमेशरो खे धन्यवाद ई देया करो।"},{"book":"इफिसियों","chapter":"5","verse":"5","text":"कऊँकि तुसे ये अच्छी तरअ ते जाणोए कि केसी व्याभिचारी या अशुद्ध जणा या लोबी मांणूए री, जो मूर्तिया खे पूजणे वाल़ेया रे बराबर ए, मसीह और परमेशरो रे राज्य रे कोई जायदात निए।"},{"book":"इफिसियों","chapter":"5","verse":"6","text":"कोई बी तुसा खे बेकार गल्ला रे सलाह देई कि तोखा नि देओ कऊँकि इना ई कामो री बजअ ते परमेशरो रा रोष, आज्ञा ना मानणे वाल़ेया पाँदे पड़कोआ।"},{"book":"इफिसियों","chapter":"5","verse":"7","text":"इजी री खातर तुसे तिना लोका रे गल़त कामा रे शामिल नि ओ।"},{"book":"इफिसियों","chapter":"5","verse":"8","text":"कऊँकि तुसे तो पईले न्हेरे रे थे, पर एबे प्रभुए रे जोति ए, तो जोतिया री ल्वादा जेड़े चलो।"},{"book":"इफिसियों","chapter":"5","verse":"9","text":"जेती ज्योति ए तेती सब प्रकारा री पलाई, धार्मिकता और सच ओआ।"},{"book":"इफिसियों","chapter":"5","verse":"10","text":"और ये परखो कि प्रभुए खे क्या अच्छा लगोआ?"},{"book":"इफिसियों","chapter":"5","verse":"11","text":"और न्हेरे रे निष्फल कामो रे शामिल नि ओ, बल्कि तिना खे ल़वामे देओ।"},{"book":"इफिसियों","chapter":"5","verse":"12","text":"कऊँकि तिना अविश्वासी लोका रे गुप्त कामो री चर्चा बी शरमा री गल्ल ए।"},{"book":"इफिसियों","chapter":"5","verse":"13","text":"पर जितणेया कामा पाँदे ल़वामे दित्ते जाओए, सेयो सब जोतिया ते प्रकट ओए, कऊँकि जो सब कुछ प्रकट करोआ, से जोति ए।"},{"book":"इफिसियों","chapter":"5","verse":"14","text":"तेबेई तो से बोलोआ,"},{"book":"इफिसियों","chapter":"5","verse":"15","text":"इजी री खातर त्यानो ते देखो कि तुसे केड़ी चाल चलोए; बिना बुद्धि वाल़ेया जेड़े नि पर अक्लमंद लोका जेड़े चलो।"},{"book":"इफिसियों","chapter":"5","verse":"16","text":"मौके खे किमती समजो, कऊँकि दिन बुरे ए।"},{"book":"इफिसियों","chapter":"5","verse":"17","text":"इजी बजअ ते निर्बुध्दि नि ओ, पर त्यानो साथे समजो कि प्रभुए री क्या इच्छा ए।"},{"book":"इफिसियों","chapter":"5","verse":"18","text":"शराब पी की मतवाल़े नि बणो, कऊँकि इजी ते लुचपण ओआ, बल्कि पवित्र आत्मा ते परदे जाओ।"},{"book":"इफिसियों","chapter":"5","verse":"19","text":"आपू बीचे पजन, स्तुतिगान और आत्मिक गीत गाया करो और आपणे-आपणे मनो रे प्रभुए सामणे गांदे और कीर्तण करदे रओ।"},{"book":"इफिसियों","chapter":"5","verse":"20","text":"सदा सब गल्ला खे म्हारे प्रभु यीशु मसीह रे नाओं ते परमेशर पिते रा धन्यवाद करदे रओ।"},{"book":"इफिसियों","chapter":"5","verse":"21","text":"मसीह रे डरो ते एकी-दूजे रे अधीन रओ।"},{"book":"इफिसियों","chapter":"5","verse":"22","text":"ओ लाड़ियो! आपणे-आपणे लाड़े रे एड़े अधीन रओ, जेड़े प्रभुए रे।"},{"book":"इफिसियों","chapter":"5","verse":"23","text":"कऊँकि लाड़ा, लाड़िया रा सिर ए, जेड़ा कि मसीह मण्डल़िया रा सिर ए और आपू ई मण्डल़िया रा उद्धारकर्ता ए जो तिना रा शरीर ए।"},{"book":"इफिसियों","chapter":"5","verse":"24","text":"जेड़ी मण्डल़िया मसीह रे अधीन ए। तिंयाँ ई लाड़िया बी हर गल्ला रे आपणे-आपणे लाड़े रे अधीन रओ।"},{"book":"इफिसियों","chapter":"5","verse":"25","text":"ओ लाड़ेयो! आपणी-आपणी लाड़िया साथे प्यार राखो, जेड़ा मसीहे बी मण्डल़िया साथे प्यार करी की आपणे आपू खे मण्डल़िया खे देईता।"},{"book":"इफिसियों","chapter":"5","verse":"26","text":"तिने एड़ा इजी खे कित्तेया कि से मण्डल़िया खे वचनो रे जरिए पापो ते शुद्ध करी की पवित्र बणाओ, ठीक तिंयाँ ई जिंयाँ लोक केसी चीजा खे पाणिए साथे तोई की साफ करोए।"},{"book":"इफिसियों","chapter":"5","verse":"27","text":"और तेसा खे एक एड़ी तेजस्वी मण्डल़ी बणाई की आपू साथे खड़ी करो, जिदे ना कलंक, ना झुर्री, ना ई कोई ओर एड़ी चीज ओ, बल्कि पवित्र और निर्दोष ओ।"},{"book":"इफिसियों","chapter":"5","verse":"28","text":"ईंयां ई लाड़ा आपणी-आपणी लाड़िया साथे आपणे शरीरो जेड़ा प्यार राखो, जो आपणी लाड़िया खे प्यार करोआ, से आपू साथे प्यार करोआ।"},{"book":"इफिसियों","chapter":"5","verse":"29","text":"कऊँकि कोई बी आपणे शरीरो ते बैर नि राखदा, बल्कि तिजी रा पालण-पोषण करोआ, जेड़ा मसीह बी मण्डल़िया साथे करोआ।"},{"book":"इफिसियों","chapter":"5","verse":"30","text":"कऊँकि आसे मसीह रे शरीरो रे अंग ए।"},{"book":"इफिसियों","chapter":"5","verse":"31","text":"जेड़ा कि पवित्र शास्त्र बोलोआ, “इजी बजअ ते मर्द आपणे माए-बाओ छाडी की आपणी लाड़िया साथे मिले रा रणा और सेयो दोनो एक तन ऊणे।”"},{"book":"इफिसियों","chapter":"5","verse":"32","text":"ये पेत तो बड़ा ए, पर आऊँ मसीह और मण्डल़िया रे बारे रे बोलणे लगी रा।"},{"book":"इफिसियों","chapter":"5","verse":"33","text":"पर ये तुसा खे बी लागू ओआ कि तुसा बीचा ते हर एक आपणी लाड़िया साथे, आपू जेड़ा प्यार राखो और लाड़ी बी आपणे लाड़े रा आदर करो।"}]}