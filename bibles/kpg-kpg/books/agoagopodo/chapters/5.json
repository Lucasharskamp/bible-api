{"data":[{"book":"Agoago Podo","chapter":"5","verse":"1","text":"Dagu dama daane, hagalongo malaa mo di daudalia ogu kabemee mo ogu iloo."},{"book":"Agoago Podo","chapter":"5","verse":"2","text":"Gei goe ga iloo laa nnangaahai humalia, gei au helekai ga haga modongoohia aga laa do kabemee."},{"book":"Agoago Podo","chapter":"5","verse":"3","text":"Nia malaungudu o di ahina hai lodo o tuai daane e maangala be nia mee maangala lodo henua, dono ngudu koia e malali i nia lolo olib."},{"book":"Agoago Podo","chapter":"5","verse":"4","text":"Malaa, i di hagaodi gi muli, deai dana mee e gowadu gi di goe ai, dela hua di lodo huaidu mo di hagammaemmae."},{"book":"Agoago Podo","chapter":"5","verse":"5","text":"Mee gaa lahi goe gi tenua o digau mmade. Di ala e haele iei mee la go di ala dela e hana gi di made."},{"book":"Agoago Podo","chapter":"5","verse":"6","text":"Mee hagalee haele i hongo di ala e hana gi di mouli, e haele hua laa daha gei e de iloo ia."},{"book":"Agoago Podo","chapter":"5","verse":"7","text":"Hagalongo mai agu dama daane, hudee haga de langahia ina agu helekai."},{"book":"Agoago Podo","chapter":"5","verse":"8","text":"Hudee haga hoohoo gi di ahina beelaa! Hudee hana gi hoohoo gi di bontai dono hale."},{"book":"Agoago Podo","chapter":"5","verse":"9","text":"Maa goe e hana hua, goe guu wanga do hagalaamua gi digau ala i golo, gei digau hagamuamua ga daa gi daha do mouli do madagoaa e dama daane hua iei goe."},{"book":"Agoago Podo","chapter":"5","verse":"10","text":"Digau hua gee gaa kae o maluagina huogodoo, digau i golo ga hai mee gi au mee ne ngalua ginai goe."},{"book":"Agoago Podo","chapter":"5","verse":"11","text":"I di hagaodi, i di madagoaa do huaidina ma ga bagege, ga deai ono mahi ai, goe gaa moe ga nguunguu laa,"},{"book":"Agoago Podo","chapter":"5","verse":"12","text":"goe ga helekai boloo, “Ma ne aha au digi kaabe ina? Ma ne aha au digi dumaalia gi tangada gi heia au gii donu?"},{"book":"Agoago Podo","chapter":"5","verse":"13","text":"Au digi hagalongo gi nia daangada ala ne agoago au. Au digi hagalabagau ina digaula."},{"book":"Agoago Podo","chapter":"5","verse":"14","text":"Au gu limalima hua dogu gidee au dogu haga langaadia i mua nia daangada.”"},{"book":"Agoago Podo","chapter":"5","verse":"15","text":"Manawa dahi hua gi doo lodo donu, aloho hua i mee modogoia."},{"book":"Agoago Podo","chapter":"5","verse":"16","text":"Au dama ala ne gila mai i baahi nia ahina ala i golo la dono hadinga adu gi di goe ai."},{"book":"Agoago Podo","chapter":"5","verse":"17","text":"Au dama gi tomo aga e hagamaamaa goe, hagalee go nia daangada mai i daha."},{"book":"Agoago Podo","chapter":"5","verse":"18","text":"Tenetene gi doo lodo donu, halahala ina oo tene i baahi di ahina ne hai lodo ginai goe,"},{"book":"Agoago Podo","chapter":"5","verse":"19","text":"dela e madamada gadoo be di ee. Ono hangahaihai humalia gi hagatenetene ina goe. Dono aloho gi daabui ina goe."},{"book":"Agoago Podo","chapter":"5","verse":"20","text":"Dagu dama daane, goe e aha dela e aloho i tuai ahina? Goe e aha dela e hiihai gi nia hangahaihai humalia mai baahi di lodo o tuai dangada?"},{"book":"Agoago Podo","chapter":"5","verse":"21","text":"Dimaadua e gidee Ia au mee huogodoo ala e hai. Mee e gidee Ia goe i nia gowaa huogodoo ala e hana ginai goe."},{"book":"Agoago Podo","chapter":"5","verse":"22","text":"Nia hala o digau huaidu la go di hele. Digaula e kumi i lodo di hele o nadau ihala."},{"book":"Agoago Podo","chapter":"5","verse":"23","text":"Digaula e mmademmade idimaa digaula e deemee di dugu nadau hiihai. Nadau helekai dadaulia huoloo e dagi digaula gi nadau daalunga."}]}