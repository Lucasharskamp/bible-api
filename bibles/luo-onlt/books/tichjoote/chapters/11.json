{"data":[{"book":"Tich Joote","chapter":"11","verse":"1","text":"Joote kod owete modak Judea duto nowinjo ni joma ok jo-Yahudi bende noserwako Wach Nyasaye."},{"book":"Tich Joote","chapter":"11","verse":"2","text":"Omiyo kane Petro odhi Jerusalem, to joma oyie kuom Kristo ma jo-Yahudi nokwere"},{"book":"Tich Joote","chapter":"11","verse":"3","text":"kawacho niya, “Donge ne idhi e od joma ok jo-Yahudi mi ichiemo kodgi.”"},{"book":"Tich Joote","chapter":"11","verse":"4","text":"To Petro nochako leronegi tiend gik moko duto mane osetimore, e yo mawinjore maler, kowacho niya,"},{"book":"Tich Joote","chapter":"11","verse":"5","text":"“Ne antiere e dala mar Jopa ka alemo, to ka ayula wangʼ notera, ne aneno fweny. Ne aneno gima chalo suka malach kiloro piny koa e polo, komak kondene angʼwen. Nolor sukano nyaka kama ne antie."},{"book":"Tich Joote","chapter":"11","verse":"6","text":"Ne angʼiyo iye mi aneno kit le mopidhi man-gi tiende angʼwen manie piny, gi le mager mag bungu, kod le mamol, gi winy mafuyo e kor polo."},{"book":"Tich Joote","chapter":"11","verse":"7","text":"Bangʼe nawinjo dwol moro kawachona ni, ‘Petro, aa malo, mondo ineg gimoro kuom gigo icham.’"},{"book":"Tich Joote","chapter":"11","verse":"8","text":"“An to ne adwoko ni, ‘Ooyo Ruoth! Onge gima kwero kata mochido mosedonjo e dhogani nyaka nene.’"},{"book":"Tich Joote","chapter":"11","verse":"9","text":"“Dwolno moa e polo nowuoyo koda kendo nyadiriyo kawachona ni, ‘Kik iluong gimoro amora ma Nyasaye osepwodho ni ok ler.’"},{"book":"Tich Joote","chapter":"11","verse":"10","text":"Gima kamano notimore nyadidek, eka sukano nokaw modwoki e polo kendo."},{"book":"Tich Joote","chapter":"11","verse":"11","text":"“E sa nogo ji adek mane oor ira koa Kaisaria nobiro mochopo e ot mane antie."},{"book":"Tich Joote","chapter":"11","verse":"12","text":"Roho Maler nonyisa ni kik adeki ma ok adhi kodgi. Jowete auchielgi bende nodhi koda, mine wadonjo e od Kornelio."},{"book":"Tich Joote","chapter":"11","verse":"13","text":"Nonyisowa kaka ne oseneno malaika kofwenyore e ode mowachone ni, ‘Or jomoko Jopa mondo oluongni Simon miluongo ni Petro."},{"book":"Tich Joote","chapter":"11","verse":"14","text":"Obiro keloni wach mabiro miyo iyud warruok, in kaachiel gi joodi duto.’"},{"book":"Tich Joote","chapter":"11","verse":"15","text":"“To e sa ma ne achako wuoyo, ema Roho Maler nolor kuomgi, mana kaka wan bende noselor kuomwa mokwongo."},{"book":"Tich Joote","chapter":"11","verse":"16","text":"Eka naparo kaka Ruoth nosewacho motelo ni, ‘Johana nobatiso ji gi pi, to un ibiro batisou gi Roho Maler.’"},{"book":"Tich Joote","chapter":"11","verse":"17","text":"Emomiyo ka Nyasaye nomiyogi mana mich achielno ma wan bende nomiyowa kane wayie kuom Ruoth Yesu Kristo, koro an to an ngʼa ma dine agengʼ tich Nyasaye!”"},{"book":"Tich Joote","chapter":"11","verse":"18","text":"Kane giwinjo wachno, ne giweyo Petro mos mi gipako Nyasaye, kagiwacho niya, “Kara en adier ni Nyasaye osemiyo joma ok jo-Yahudi thuolo mondo gin bende gilokre giyud ngima.”"},{"book":"Tich Joote","chapter":"11","verse":"19","text":"Joma sand nokeyo nikech wach nek Stefano nodhi Foinike, Saipras nyaka Antiokia, ka gilando Injili ne jo-Yahudi kende."},{"book":"Tich Joote","chapter":"11","verse":"20","text":"To jomoko kuomgi mane oa Saipras kod Kurene, nodhi Antiokia ma gichako wuoyo gi jo-Yunani bende, ka ginyisogi Injili ma wuoyo kuom Ruoth Yesu."},{"book":"Tich Joote","chapter":"11","verse":"21","text":"Teko Nyasaye ne ni kodgi, omiyo ji mathoth noyie kendo olokore kuom Ruoth."},{"book":"Tich Joote","chapter":"11","verse":"22","text":"Wachni nolandore mochopo e it kanisa mane ni Jerusalem, omiyo negioro Barnaba e dala Antiokia."},{"book":"Tich Joote","chapter":"11","verse":"23","text":"Kane ochopo mi oneno kaka ngʼwono Nyasaye ne tiyo kuom jogo, nomor ahinya, kendo nojiwogi duto mondo gisiki kuom Ruoth gadiera kendo gi chunygi duto."},{"book":"Tich Joote","chapter":"11","verse":"24","text":"Barnaba ne en ngʼat maber, mopongʼ gi Roho Maler kod yie kendo ji ma kwan-gi thoth ahinya nolokore obiro ir Ruoth."},{"book":"Tich Joote","chapter":"11","verse":"25","text":"Bangʼe Barnaba nodhi Tarso mondo omany Saulo,"},{"book":"Tich Joote","chapter":"11","verse":"26","text":"to kane oyude, nodok kode Antiokia. Kuom higa achiel mangima, Barnaba gi Saulo ne chokore gi kanisa ka gipuonjo ji ma kwan-gi ngʼeny ahinya. Antiokia kuno ema ne okuong luongoe jopuonjre ni jo-Kristo."},{"book":"Tich Joote","chapter":"11","verse":"27","text":"E kindeno, jonabi moko nobiro Antiokia ka gia Jerusalem."},{"book":"Tich Joote","chapter":"11","verse":"28","text":"Achiel kuomgi, mane iluongo ni Agaba nochungʼ mokoro wach kuom Roho, ni kech marach ne biro landore mi kwak piny Rumi duto. Kejni nobet e kinde loch Klaudio."},{"book":"Tich Joote","chapter":"11","verse":"29","text":"Kuom mano, jopuonjre nowinjore mar oro kony kaluwore gi nyalo margi, ni jowete mane odak Judea."},{"book":"Tich Joote","chapter":"11","verse":"30","text":"Negitimo mano mi gioro Barnaba gi Saulo jotero konygigo ne jodong kanisa."}]}