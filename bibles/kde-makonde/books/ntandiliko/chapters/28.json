{"data":[{"book":"Ntandiliko","chapter":"28","verse":"1","text":"Bahi Isaka nkunchema Yakobo, nkum'baliki, nkunnaija wachidoni, “Unannombe mmahe woheyo wa Chikanaani."},{"book":"Ntandiliko","chapter":"28","verse":"2","text":"Wako hwena ku Padani-Alamu, kuing'ande ya anakululo Besueli, ukannombe mwali yumo muvali va anang'alavako Labani."},{"book":"Ntandiliko","chapter":"28","verse":"3","text":"Nnungu Avêle Na Dimongo Dyammalele28:3 Apano pàlembwije “El-Shadai.” Mana la El-Shadai lola chitabu cha Ntandiliko 17:1. akubaliki uchinga vanu va nnukolo lwako vààve vohe na kuyenjejeka mpaka kuhwikila kuva matawa lohe."},{"book":"Ntandiliko","chapter":"28","verse":"4","text":"Uchocho, Nnungu akubaliki wako chalumo na vanu va nnukolo lwako kwa kukuhululiha kuchimiliki chilambo chuwikala vino muchi mmidi, chilambo chanaahidite Nnungu kumwing'a atatangu Iblahimu chalumo na vanu va nnukolo lwake!”"},{"book":"Ntandiliko","chapter":"28","verse":"5","text":"Bahi Isaka nkuntuma Yakobo kuhwena ku Padani-Alamu kwanga Labani, mwana wanga Besueli, Mwalamu. Labani ávele nkuluwe Labeka, anyokwe Yakobo na Esau."},{"book":"Ntandiliko","chapter":"28","verse":"6","text":"Esau nkumala kuva Isaka ànim'baliki Yakobo na kuntuma ahwene ku Padani-Alamu, uchinga akannombe mmahe aneko, na ánimala kuva Isaka pam'balikite Yakobo, áninnimbija anannombe mmahe wa Chikanaani."},{"book":"Ntandiliko","chapter":"28","verse":"7","text":"Na ánimala kuva Yakobo ànivapilikanila anyokwe na atatake, nkuhwena ku Padani-Alamu."},{"book":"Ntandiliko","chapter":"28","verse":"8","text":"Uchocho, ánimala kuva atatake nanga pakatapaliwa na amahe va Chikanaani."},{"book":"Ntandiliko","chapter":"28","verse":"9","text":"Bahi Esau nkuhwena kwanga Isumaili, mwana wanga Iblahimu, nkunannomba Mahalati mwali wanga Isumaili, nnumbuwe Nebayosi."},{"book":"Ntandiliko","chapter":"28","verse":"10","text":"Bahi Yakobo nkuuka ku Beli-Sheba, nkulodya ya ku Halani."},{"book":"Ntandiliko","chapter":"28","verse":"11","text":"Pahwikile pachinu fulani, nkulala anepo, kwa kuva liduva líniswa. Nkutwala liyanga lya pachinu anepo, nkuyamya muti wake, nkulala."},{"book":"Ntandiliko","chapter":"28","verse":"12","text":"Yakobo nkulota indoto, na muindoto aneyo, áiwene ingasi iimijìjwè nchilambo na chisweswe chake chihwikìlè kumahunde, na malaika va Nnungu uvakwela na kusulupuka muingasi aneyo."},{"book":"Ntandiliko","chapter":"28","verse":"13","text":"Ámmwene na Yahwe aimidìlè kuchisweswe ingasi aneyo, nkunnyaulila Yakobo kuchidoni, “Nangu nni Yahwe, Nnungu wanga Iblahimu anakululo, na Nnungu wanga Isaka. Chilambo achino chulele, nìmbekwing'a wako na vanu va nnukolo lwako."},{"book":"Ntandiliko","chapter":"28","verse":"14","text":"Vanu va nnukolo lwako vàmbekuva vohe muchi litutunga lya pachilambo, na kuyanjala kila mpata, mpata wa mangalibi na mashaliki na kaskazini na kusini. Na kupitila wako na vanu va nnukolo lwako, vanu vammalele va pachilambo vàmbebalikiwa."},{"book":"Ntandiliko","chapter":"28","verse":"15","text":"Nangu ngùvele pamo na wako, nguchinikuchunge kila pachinu paumbehwena na nguchinikuuihe nchilambo achino. Nangu nikambekuleka mwiko, na nguchinikutendele anelo lanikuahidite."},{"book":"Ntandiliko","chapter":"28","verse":"16","text":"Yakobo patakatwike nnuwono nkutangola chimunda-munda kuchidoni, “Muhiu Yahwe àvele apano, na nangu nikanamaite!”"},{"book":"Ntandiliko","chapter":"28","verse":"17","text":"Yakobo nkuyopa namene, nkuchidoni, “Apano pachinu pànayoha namene! Muhiu pachinu apano nni paing'ande ya Nnungu na nnango wa kulihunde.”"},{"book":"Ntandiliko","chapter":"28","verse":"18","text":"Bahi ulyamba na mambumbu, Yakobo nkutakatuka, nkutwala alila liyanga lyanayamije muti wake, nkuliimija uchinga lììve ukumbuso, nkulitenda kuva lyanga Nnungu kwa kulimiminila mahuta."},{"book":"Ntandiliko","chapter":"28","verse":"19","text":"Yakobo nkupachema pachinu anepo “Beseli,” mana lake, “ing'ande ya Nnungu.” Henga lina litandi lya pachinu anepo lívele Luzu."},{"book":"Ntandiliko","chapter":"28","verse":"20","text":"Bahi Yakobo nkuvika nasili wachidoni, “Ikàva wako Nnungu, ùmbekuva pamo na nangu na kunguchunga mmwanda wangu, unìng'à chakulya na dinguwo,"},{"book":"Ntandiliko","chapter":"28","verse":"21","text":"uchinga nguuye kukaya kwa atatangu salama, bahi wako Yahwe ùmbekuva Nnungu wangu."},{"book":"Ntandiliko","chapter":"28","verse":"22","text":"Na pachinu apano panguimijije liyanga alino lya ukumbuso pàmbekuva pachinu pakukuabudu wako Nnungu, na nangu nguchinikwing'e wako asilimiya kumi ya vitukutuku vyammalele vyumbening'a.”"}]}