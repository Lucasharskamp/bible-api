{"data":[{"book":"Yatɛne","chapter":"27","verse":"1","text":"Awa, Selofexadi a dii tɛmɛne yi fa, Xeferi a dii xɛmɛna, Galadi mamandenna. Manase a dii Makiri nan Galadi sɔtɔ Manase bɔnsɔnni, Yusufu a dii xɛmɛna. E xinle ni itoe ra: Maxala nun Noha nun Xɔgala nun Milika e nun Tirisa."},{"book":"Yatɛne","chapter":"27","verse":"2","text":"E yi fa Naralan Bubun so dɛɛn na Musa nun saraxarali Eleyasari nun mangane nun yamaan birin yɛtagi. E naxa,"},{"book":"Yatɛne","chapter":"27","verse":"3","text":"“Nxu baba bata faxa tonbonni. A mi yi Kora ganla yɛ naxanye yi murutɛxi Alatala xili ma, koni a faxaxi a yɛtɛɛn yulubin nan ma, dii xɛmɛ mi yi a yii."},{"book":"Yatɛne","chapter":"27","verse":"4","text":"Nanfera nxu baba xinla lɔyɛ ayi a xabilani, bayo dii xɛmɛ to mi a yii ba? Ɛ kɛɛna nde so nxu yii nxu baba ngaxakedenne tagi.”"},{"book":"Yatɛne","chapter":"27","verse":"5","text":"Musa yi siga e kiti feen maxɔdinna tideni Alatala ma."},{"book":"Yatɛne","chapter":"27","verse":"6","text":"Alatala yi a fala Musa xa, a naxa,"},{"book":"Yatɛne","chapter":"27","verse":"7","text":"“Selofexadi a dii tɛmɛne ɲɔndi. Kɛɛ bɔxɔna nde so e yii e baba ngaxakedenne tagi. I lan i yi e baba kɛɛn so e yii."},{"book":"Yatɛne","chapter":"27","verse":"8","text":"A fala Isirayila kaane xa, i naxa, ‘Xa muxuna nde faxa a mi dii xɛmɛ lu, ɛ xa a kɛɛn so a dii tɛmɛn yii."},{"book":"Yatɛne","chapter":"27","verse":"9","text":"Xa dii tɛmɛ mi a yii, ɛ xa a kɛɛn so a ngaxakeden xɛmɛmane yii."},{"book":"Yatɛne","chapter":"27","verse":"10","text":"Xa a ngaxakeden mi na, ɛ xa a kɛɛn so a baba ngaxakeden xɛmɛmane yii."},{"book":"Yatɛne","chapter":"27","verse":"11","text":"Xa a baba ngaxakeden mi na, ɛ xa a kɛɛn so a bari bodena nde yii a xabilani, a yi findi a gbeen na. A findima kiti sa sariyan nan na Isirayila kaane xa, Alatala naxan yamarixi Musa ma.’ ”"},{"book":"Yatɛne","chapter":"27","verse":"12","text":"Alatala yi a fala Musa xa, a naxa, “Te Abarimi geyani ito fari, i yi bɔxɔn mato n naxan so Isirayila yii."},{"book":"Yatɛne","chapter":"27","verse":"13","text":"I na a mato, i laxirayama nɛn, alo i tada Haruna."},{"book":"Yatɛne","chapter":"27","verse":"14","text":"Amasɔtɔ ɛ bata n ma yamarin matandi, yamaan murutɛ waxatin naxan yi Sini tonbonni igen dɛ. I mi n ma sariɲanna binya e yɛtagi, e to yi igen maxɔdinma.” Meriba igene nan yi ne ra Kadesi yi Sini tonbonni."},{"book":"Yatɛne","chapter":"27","verse":"15","text":"Musa yi a fala Alatala xa, a naxa,"},{"book":"Yatɛne","chapter":"27","verse":"16","text":"“Alatala, Ala naxan niin biraxi adamadiine birin yi, i xa muxuna nde ti yamani ito xun na"},{"book":"Yatɛne","chapter":"27","verse":"17","text":"naxan nɔɛ tiyɛ a yɛɛ ra a feen birin yi. Alatalaa yamaan nama lu alo xuruseene xuruse raba mi naxanye xun na.”"},{"book":"Yatɛne","chapter":"27","verse":"18","text":"Alatala yi a fala Musa xa, a naxa, “Nunu a dii Yosuwe tongo, n ma Nii Sariɲanxin naxan yi, i yi i yii sa a fari."},{"book":"Yatɛne","chapter":"27","verse":"19","text":"I yi a ti saraxarali Eleyasari nun yamaan birin yɛtagi, i yi a findi yɛɛratiin na e yɛɛ xɔri."},{"book":"Yatɛne","chapter":"27","verse":"20","text":"I yi i sɛnbɛna nde so a yii, alogo Isirayila yamaan birin xa a xuiin suxu."},{"book":"Yatɛne","chapter":"27","verse":"21","text":"A ti saraxarali Eleyasari yɛtagi, alogo a xa kiti sa feen maxɔdinne ti a xa, Yurima masɛnsɛn ti seen na Alatala yɛtagi.27.21 Yurima nun Tumin masɛnsɛn ti seene fe sɛbɛxi Xɔrɔyaan 28.30 kui. Saraxaraline yi masɛnsɛnna tima ne nan na alogo e xa Ala sagoon kolon. Yosuwe nun Isirayila yamaan birin Eleyasari a yamarine suxuma nɛn e feene birin yi.”"},{"book":"Yatɛne","chapter":"27","verse":"22","text":"Musa yi a liga alo Alatala a yamari kii naxan yi. A yi Yosuwe tongo, a yi a ti saraxarali Eleyasari nun yamaan birin yɛtagi."},{"book":"Yatɛne","chapter":"27","verse":"23","text":"A yi a yiine sa a fari, a yi a findi yɛɛratiin na, alo Alatala a fala e xa kii naxan yi fata Musa ra."}]}