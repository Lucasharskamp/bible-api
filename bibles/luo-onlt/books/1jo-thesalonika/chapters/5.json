{"data":[{"book":"1 Jo-Thesalonika","chapter":"5","verse":"1","text":"Koro owetena, onge tiende ndikonu kuom ndalo kata sa ma gigo notimre,"},{"book":"1 Jo-Thesalonika","chapter":"5","verse":"2","text":"nikech un uwegi ungʼeyo malongʼo ni chiengʼ Ruoth nobi apoya mana kaka jakuo poyo ji gotieno."},{"book":"1 Jo-Thesalonika","chapter":"5","verse":"3","text":"E sa ma ji paro ni piny okwe kendo weche beyo, ema masira nopogie kadiemo wangʼ, mana kaka muoch poyo dhako man-gi ich, bende ok ginitony."},{"book":"1 Jo-Thesalonika","chapter":"5","verse":"4","text":"To un, jowetena, ok un e mudho ma dimi odiechiengʼno pou mana kaka jakuo poyo ji."},{"book":"1 Jo-Thesalonika","chapter":"5","verse":"5","text":"Un duto un nyithind ler, kendo un nyithind odiechiengʼ. Ok wan jo-otieno kata jo-mudho."},{"book":"1 Jo-Thesalonika","chapter":"5","verse":"6","text":"Kuom mano, kik wachal gi ji mamoko ma nindo, to wabeduru motangʼ ka wan gi ritruok."},{"book":"1 Jo-Thesalonika","chapter":"5","verse":"7","text":"Nikech joma nindo, nindo gotieno, kendo joma mer bende mer gotieno."},{"book":"1 Jo-Thesalonika","chapter":"5","verse":"8","text":"To nikech wan jo-odiechiengʼ, wabeduru gi ritruok ka warwakore gi yie kod hera kaka law akor mar lweny; kendo gi geno mar warruok kaka ogut lweny."},{"book":"1 Jo-Thesalonika","chapter":"5","verse":"9","text":"Nikech Nyasaye ne ok oyierowa mondo wayud kum mar mirimbe mager, to noyierowa mondo wayud warruok kuom Ruodhwa Yesu Kristo."},{"book":"1 Jo-Thesalonika","chapter":"5","verse":"10","text":"Nothonwa mondo kata ka wangima kata ka watho to wadag kode."},{"book":"1 Jo-Thesalonika","chapter":"5","verse":"11","text":"Kuom mano jiwreuru kendo gerreuru ngʼato gi ngʼato mana kaka utimono."},{"book":"1 Jo-Thesalonika","chapter":"5","verse":"12","text":"Koro wakwayou, jowetewa, mondo uchiw luor ni jogo matiyo tich Ruoth matek e dieru ma gin jotendu kendo jopuonju kuom Ruoth."},{"book":"1 Jo-Thesalonika","chapter":"5","verse":"13","text":"Migiuru duongʼ ahinya kendo hergiuru moloyo nikech tich ma gitimo. Daguru gi kwe e kindu."},{"book":"1 Jo-Thesalonika","chapter":"5","verse":"14","text":"Bende wakwayou, jowetewa, mondo usiem joma budho abudha, kendo mondo ujiw joma luor, kendo ukony joma yomyom. Horeuru mos gi ji duto."},{"book":"1 Jo-Thesalonika","chapter":"5","verse":"15","text":"Neuru ni onge ngʼama chulo rach kuom rach motimne, to temuru mondo kinde duto utim maber ne joweteu kendo ne ji mamoko bende."},{"book":"1 Jo-Thesalonika","chapter":"5","verse":"16","text":"Beduru mamor pile;"},{"book":"1 Jo-Thesalonika","chapter":"5","verse":"17","text":"lemuru kinde duto;"},{"book":"1 Jo-Thesalonika","chapter":"5","verse":"18","text":"gouru erokamano kata piny ber kata rach, nikech mano ema Nyasaye dwaro ni utim ei Kristo Yesu."},{"book":"1 Jo-Thesalonika","chapter":"5","verse":"19","text":"Kik utam Roho Maler tiyo e dieru,"},{"book":"1 Jo-Thesalonika","chapter":"5","verse":"20","text":"kendo kik ucha weche mokor moa kuom Nyasaye."},{"book":"1 Jo-Thesalonika","chapter":"5","verse":"21","text":"Temuru gik moko duto, kendo rituru weche mabeyo kuomgi."},{"book":"1 Jo-Thesalonika","chapter":"5","verse":"22","text":"Pogreuru gi timbe maricho duto."},{"book":"1 Jo-Thesalonika","chapter":"5","verse":"23","text":"Nyasaye owuon, ma Wuon kwe mondo opwodhu mi udok maler chuth e yore duto. Mad orit ngimau gi chunyu gi ringreu duto mi ubed maonge ketho moro amora chiengʼ ma Ruodhwa Yesu Kristo noduogie."},{"book":"1 Jo-Thesalonika","chapter":"5","verse":"24","text":"Jal maluongou biro chopo mano nikech en ja-adiera."},{"book":"1 Jo-Thesalonika","chapter":"5","verse":"25","text":"Jowetewa, lemnwauru."},{"book":"1 Jo-Thesalonika","chapter":"5","verse":"26","text":"Mosuru jowete duto gi yogruok mar jomaler."},{"book":"1 Jo-Thesalonika","chapter":"5","verse":"27","text":"Achikou e nying Ruoth mondo une ni osom baruwani ne jowete duto."},{"book":"1 Jo-Thesalonika","chapter":"5","verse":"28","text":"Ngʼwono mar Ruodhwa Yesu Kristo obed kodu."}]}