{"data":[{"book":"Maliki","chapter":"12","verse":"1","text":"Yesu kandusa kulonga nawo kwa imbuli, “Imunu yumwe tsakahanda mitsabibu mne mghunda. Kuya kaghutsengela luwa, kahimba hanu ha ukukamila na kutsenga chilingilo. Keka wemilitsi, kuya koka isi ya kutali."},{"book":"Maliki","chapter":"12","verse":"2","text":"Ghumsimu ghwa kupfuna tsabibu haghupfikile, kamtuma imtumwa wake akasole tsabibu."},{"book":"Maliki","chapter":"12","verse":"3","text":"Lekeni wemilitsi wamghogha, wamtowa, wamuwinga bila kumwing'a chinu."},{"book":"Maliki","chapter":"12","verse":"4","text":"Kuya imunu ayo kamtuma imtumwa yungi. Ayo wamtowa mwitwi na kumtendela pfihile."},{"book":"Maliki","chapter":"12","verse":"5","text":"Kamtuma yungi, ayo naye wamkoma. Kawatuma iwatumwa wangi wengi, wangi wawatowa na wangi wawakoma."},{"book":"Maliki","chapter":"12","verse":"6","text":"Yakalile imunu yumwe yaliheka wa kumtuma, naye iye imwanaghe iyamnoghele ng'ani. Kalonga, ‘Ayu wa ukumambulitsa nakwona watsomhulikitsa, kwaapfila ka mwanangu.’"},{"book":"Maliki","chapter":"12","verse":"7","text":"Lekeni wemilitsi wala welongela, ‘Ayu ambe mhala mghunda ghuno. Leka tumkome ili mghunda ghuno ghuwe ghwetu!’"},{"book":"Maliki","chapter":"12","verse":"8","text":"Wamghogha, wamkoma, wamwasa kunze kwe mghunda.”"},{"book":"Maliki","chapter":"12","verse":"9","text":"Yesu kaghutsa, “Imunu yane mghunda yatsotendatse? Katsakutsa kuwakoma wemilitsi wose na kuweng'a iwanu wangi mghunda aghwo."},{"book":"Maliki","chapter":"12","verse":"10","text":"Ng'amsomile bae liandiko ililonga."},{"book":"Maliki","chapter":"12","verse":"11","text":"Imbuli ino ilawa kwe Imtwatsa,"},{"book":"Maliki","chapter":"12","verse":"12","text":"Tsawabama kumghogha kwaapfila tsawamanya ka imbuli yailongile kawalonga wawo, ila wawapfuka iwanu. Apfo wamleka yaliyeka, woka."},{"book":"Maliki","chapter":"12","verse":"13","text":"Hambele, wawatuma Mafarisayo wangi ne iwanu wa kingili lya Herodi kuna Yesu ili wamteghe ghayolonga."},{"book":"Maliki","chapter":"12","verse":"14","text":"Wamghendela, walonga, “Imlangulitsi, twokumanya ghweghwe kwa imunu yulongesa ghendo, na ng'aupfuka bae ukulu we imunu, wala ng'aulola ipfihanga pfe iwanu. Lekeni kwoilangulitsa ghendo inzila ye Imulungu. Utulongele, apfi pfinogha au ng'apfinoghile bae kuliha kodi kwa Kaisari? Tumlihe au tuleke kumliha?”"},{"book":"Maliki","chapter":"12","verse":"15","text":"Lekeni Yesu kamanya ung'enye wawo. Kawaghutsa, “Ule mwobama kunitegha? Ngalileni sendi ayo niyone.”"},{"book":"Maliki","chapter":"12","verse":"16","text":"Wamghalila sendi ayo. Naye kawaghutsa, “Angu ichihanga chino na taghwa lino lya nani?”"},{"book":"Maliki","chapter":"12","verse":"17","text":"Kuya Yesu kawalongela, “Mmwing'e Kaisari pfa Kaisari na mmwing'e Imulungu pfe Imulungu.”"},{"book":"Maliki","chapter":"12","verse":"18","text":"Kuya Masadukayo, iwanu iwolonga kuduhu ukutsilihuka kulawa mne lifwa wamghendela Yesu wamghutsa,"},{"book":"Maliki","chapter":"12","verse":"19","text":"“Mlangulitsi, Musa tsakatwandikila pfino, ka imunu indughu yake kafa, naye kamleka mwehe iyalihela iwana, ndughu we imunu ayo kobamighwa amkwele chitsuka ayo ili amwelekele ndughu yake iwana."},{"book":"Maliki","chapter":"12","verse":"20","text":"Tsakukala ne iwandughu saba. Imkulu wawo kakwela, naye kafa bila kuleka imwana wowose."},{"book":"Maliki","chapter":"12","verse":"21","text":"Ndughu wa keli kamkwela chitsuka ayo, naye kafa bila kweleka imwana. Ilawila pfipfo kwa ndughu wa kadatu."},{"book":"Maliki","chapter":"12","verse":"22","text":"Iwandughu wose saba wafa na ng'awalekile imwana bae. Kuya mwehe yula naye kafa."},{"book":"Maliki","chapter":"12","verse":"23","text":"Lelo iwanu hawatsotsilihuka kulawa mne lifwa, angu mwehe ayo yakuwa wa nani kwaapfila wose saba tsawamkwela?”"},{"book":"Maliki","chapter":"12","verse":"24","text":"Yesu kawedika, “Mwemwe mwakwagha kwaapfila ng'ammanya bae Ghamaandiko Mahenzeluka wala ngupfu ye Imulungu."},{"book":"Maliki","chapter":"12","verse":"25","text":"Iwanu iwafile hawatsotsilihuka, ng'awatsokwela wala kukwelighwa bae, watsakuwa ka wamalaika wa kulanga."},{"book":"Maliki","chapter":"12","verse":"26","text":"Kwe imbuli ya ukutsilihuka kwe iwanu iwafile, apfi ng'amsomile bae imbuli ya libagho ilikwaka mne ichitabu cha Musa, Imulungu pfayalongile na Abrahamu, ‘Nene na Imulungu wa Abrahamu, na Imulungu we Isaka na Imulungu wa Yakobu.’"},{"book":"Maliki","chapter":"12","verse":"27","text":"Yeye si Imulungu we iwanu iwafile bae, ila we iwanu waghima. Apfo mwagha ghendo!”"},{"book":"Maliki","chapter":"12","verse":"28","text":"Imlangulitsi yumwe wa ghamalaghitso katsa kawahulika wodawala. Hayonile Yesu kawedika ghoya kamghutsa, “Mne ghamalaghitso ghose, lihi laghitso kulu kubita ghose?”"},{"book":"Maliki","chapter":"12","verse":"29","text":"Yesu kedika, “Laghitso kulu alino. ‘Mtegheletse mwemwe Waisiraeli! Imtwatsa Imulungu wetu ka Imtwatsa yumwe yaliyeka."},{"book":"Maliki","chapter":"12","verse":"30","text":"Mnoghele Imulungu wako kwa ghumoyo ghwako ghwose na kwa muhe wako wose na kwa tsimbutsi tsako tsose na kwa ngupfu tsako tsose.’"},{"book":"Maliki","chapter":"12","verse":"31","text":"Na laghitso lya keli, ‘Mnoghele imunu wa habehi yako, ka pfawinoghela imwenyegho.’ Kuduhu laghitso kulu kubita agha meli.”"},{"book":"Maliki","chapter":"12","verse":"32","text":"Imlangulitsi ayo wa ghamalaghitso kamlongela Yesu, “Mlangulitsi, kwidika ghoya. Kulongesa ghendo, Imulungu ka yumwe na kuduhu imulungu yungi ila yeye."},{"book":"Maliki","chapter":"12","verse":"33","text":"Na kumnoghela Imulungu kwa ghumoyo ghwako ghwose na kwa tsimbutsi tsako tsose na kwa ngupfu tsako tsose, na kumnoghela imunu wa habehi yako ka pfawinoghela ghwe imwenyegho pfinogha ghendo kubita kumlapfila Imulungu inambiko.”"},{"book":"Maliki","chapter":"12","verse":"34","text":"Yesu hayonile kedika kwa ihekima, kamlongela, “Ng'uli kutali bae na Undewa we Imulungu.”"},{"book":"Maliki","chapter":"12","verse":"35","text":"Yesu hayang'ali yolangulitsa mne ing'anda ye Imulungu, kawaghutsa, “Ebali iwolangulitsa Ghamalaghitso wolonga Kiristu kaimwana wa Daudi?"},{"book":"Maliki","chapter":"12","verse":"36","text":"Ghumuhe Mwenzeluka tsakamlongotsa Daudi, naye kalonga,"},{"book":"Maliki","chapter":"12","verse":"37","text":"“Daudi imwenyegho tsakamkema ‘Imtwatsa.’ Apfi Kiristu yodahatse kuwa imwanaghe?”"},{"book":"Maliki","chapter":"12","verse":"38","text":"Yesu hayang'ali yolangulitsa kalonga, “Mwalangitse na iwolangulitsa Ghamalaghitso. Wonoghela kupfala ghamaghwanda matali na kulamsighwa mmasoko."},{"book":"Maliki","chapter":"12","verse":"39","text":"Na wosaghula ipfighoda ipfili hambele mne tsing'anda tsa ukulombela na kukala hanu hanoghile mne ipfihungo."},{"book":"Maliki","chapter":"12","verse":"40","text":"Wakuja mne tsing'anda tse pfitsuka, kwa kwilangusa wanogha, wolomba bila kwipfa. Awo watsohighighwa ng'ani.”"},{"book":"Maliki","chapter":"12","verse":"41","text":"Yesu tsakakala habehi na chinu cha kwikila sadaka, kalola iwanu pfawoghela tsisendi. Matajiri wengi walapfa sendi nyingi."},{"book":"Maliki","chapter":"12","verse":"42","text":"Kuya katsa chitsuka yumwe mhingwa kaghela sendi mbili."},{"book":"Maliki","chapter":"12","verse":"43","text":"Yesu kawakema iwanang'ina wake kalonga, “Nowalongela ghendo, chitsuka yuno keka nyingi kubita wose."},{"book":"Maliki","chapter":"12","verse":"44","text":"Wose walapfa tsimali tsawo itsiswelele, lekeni chitsuka yuno kalapfa pfose pfalinapfo.”"}]}