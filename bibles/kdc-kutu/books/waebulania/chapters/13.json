{"data":[{"book":"Waebulania","chapter":"13","verse":"1","text":"Gendeleleni kuinogela kamba viilondeka kwa wanhu wamtogole Yesu."},{"book":"Waebulania","chapter":"13","verse":"2","text":"Sekemuleke kuwagoneka wanhu baki mzikae zenu, kwavija kwa kutenda vivo kuna wanhu wayagwe wawagoneka wasenga wa kuulanga bila kuvijuwa."},{"book":"Waebulania","chapter":"13","verse":"3","text":"Wakumbukeni wanhu waja wafungigwe kamba vija na mweye wenyego mufungigwa nao. Wakumbukeni wanhu iwogaya kamba vija na mweye wenyego mogaya nao."},{"book":"Waebulania","chapter":"13","verse":"4","text":"Mzengo utegelezigwe na wanhu wose, watwanzi na wambigalo weli mumzengo sekewatende ugoni na wanhu wayagwe. Kwavija Mulungu kowatagusa wanhu iwotenda ugoni na wanhu woiwasa."},{"book":"Waebulania","chapter":"13","verse":"5","text":"Sekemuzinogele ng'hani sente, lakini mwigute na vija vimulinavo. Kwavija Mulungu kalonga, “Sikusemwa ng'o na sikuleka ng'o.”"},{"book":"Waebulania","chapter":"13","verse":"6","text":"Lekaavo tolonga kwa kugangamala,"},{"book":"Waebulania","chapter":"13","verse":"7","text":"Wakumbukeni walangulizi zenu walongole kuwapetela usenga wa Mulungu. Gelegezeni viwakalile wotenda na viwafile, na mweye mukweleleze kutamanila kwao."},{"book":"Waebulania","chapter":"13","verse":"8","text":"Yesu Kilisito iyo iija, jana, lelo na siku zose."},{"book":"Waebulania","chapter":"13","verse":"9","text":"Sekemuviziligwe kwa mafundizo gayagwe gowatenda muchole kuno na kuno. Kwavija mizoyo yenu ilondeka igangamizigwe kwa ng'hekewa ya Mulungu, siyo kugagoga malagizo ga lujo, wanhu wose wagogile malagizo gano wagaya bule."},{"book":"Waebulania","chapter":"13","verse":"10","text":"Tweye tuna upango wa kulavila nhosa, waja iwosang'hana mna ikiheha cha kutambikila hawalondeka kuja kinhu chochose kilavigwe."},{"book":"Waebulania","chapter":"13","verse":"11","text":"Mulava nhosa mkulu kogala damu ya wanyama Mdigati Ding'alile Ng'hani kolava nhosa kwa nzambi za wanhu, lakini nyama za wanyama zosomigwa kunze ya ng'hambi."},{"book":"Waebulania","chapter":"13","verse":"12","text":"Lekaavo Yesu kadununzigwa na kufa kunze kudibuga muladi yawasunhe wanhu nzambi zao kwa damu yake."},{"book":"Waebulania","chapter":"13","verse":"13","text":"Avo seketudumbe tumgendele kuko kunze tukaligigwe kamba viyaligigwe heyo."},{"book":"Waebulania","chapter":"13","verse":"14","text":"Kwavija baha mwiisi tuduhu buga dikala siku zose, lakini tweye tobeta buga dija dikwiza."},{"book":"Waebulania","chapter":"13","verse":"15","text":"Avo kubitila Yesu, siku zose tumulavile Mulungu nhosa ya nhogolwa. Mbuli azo za kumtogola azo nhosa zetu aho twahalonga kamba Yesu ayo Mndewa."},{"book":"Waebulania","chapter":"13","verse":"16","text":"Sekemuisemwe kutenda ganogile na kuitaza, kwavija zino azo nhosa zimnogeza Mulungu."},{"book":"Waebulania","chapter":"13","verse":"17","text":"Wategelezeni walangulizi zenu na kugoga malagizo gao, wao wozilola goya loho zenu bila kubwihila kwavija wolondeka wamulongele Mulungu mbuli ya sang'hano zao. Kamba mwahawategeleza wotenda sang'hano zao kwa kudeng'helela, lakini mwahalema, wosang'hana kwa usungu, na mbuli ayo honda iwataze bule."},{"book":"Waebulania","chapter":"13","verse":"18","text":"Tupulileni kwa Mulungu. Tojuwa mizoyo yetu haitutagusa kuwa tubananga, kwavija tolonda kutenda ganogile mna izimbuli zose."},{"book":"Waebulania","chapter":"13","verse":"19","text":"Chonde chonde munipulile ng'hani kwa Mulungu yalopole kunibweza kumwenu himahima."},{"book":"Waebulania","chapter":"13","verse":"20","text":"Nompula Mulungu yotugwaa tindiwalo, ayo yamzilibule kwa wafile Mndewa wetu Yesu Kilisito msusilaji mkulu wa ng'hondolo, kwa damu yake ilagusa lagano da mazuwa gose."},{"book":"Waebulania","chapter":"13","verse":"21","text":"Nompula, yawagwee kila kinhu kinogile muladi mutende ziyolonda. Heyo mwenyego kosang'hana mgati mmwenu kija kimnogele, kosang'hana kubitila Yesu Kilisito. Yesu Kilisito yagweleligwe ukulu kipindi chose! Ona."},{"book":"Waebulania","chapter":"13","verse":"22","text":"Avo ndugu zangu, nowapula mutegeleze kwa kufunga umoyo usenga wangu uno wa kuwagangamiza. Kwavija baluwa ino inimwandikileni siyo nhali ng'hani."},{"book":"Waebulania","chapter":"13","verse":"23","text":"Nolonda muvijuwe kamba ndugu yetu Timoseo kalavigwa mkifungo, avo kamba yahalopola kuvika, vondanize kumwenu nokwiza nayo."},{"book":"Waebulania","chapter":"13","verse":"24","text":"Walamuseni walangulizi zenu wose hamoja na wanhu wose wa Mulungu. Wanhu wa Italia wamtogole Yesu wowalamusa."},{"book":"Waebulania","chapter":"13","verse":"25","text":"Ng'hekewa ya Mulungu ikale na mweye mose."}]}