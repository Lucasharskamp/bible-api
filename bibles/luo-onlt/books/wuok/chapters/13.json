{"data":[{"book":"Wuok","chapter":"13","verse":"1","text":"Jehova Nyasaye nowacho ne Musa niya,"},{"book":"Wuok","chapter":"13","verse":"2","text":"“Nyathi ka nyathi madichwo makayo nyaka walna. Nyak mokwongo mar nyodo e kind jo-Israel en mara, bed ni en dhano kata chiayo.”"},{"book":"Wuok","chapter":"13","verse":"3","text":"Eka Musa nowacho ne ogandano niya, “Paruru odiechiengni, chiengʼ mane uwuokie piny Misri, piny mane ubedoe wasumbini, nikech Jehova Nyasaye nogolou e pinyno gi lwedo maratego. Kik ucham gimoro amora moketie thowi."},{"book":"Wuok","chapter":"13","verse":"4","text":"Kawuono e dwe mar Abib, ema uwuokie."},{"book":"Wuok","chapter":"13","verse":"5","text":"Ka Jehova Nyasaye okelou e piny jo-Kanaan gi jo-Hiti gi jo-Amor gi jo-Hivi kod jo-Jebus, piny ma nosingore ne kwereu ni nomiu, piny mopongʼ gi chak kod mor kich; to nyaka utim sawoni e dweni:"},{"book":"Wuok","chapter":"13","verse":"6","text":"Kuom ndalo abiriyo chamuru Makati ma ok oketie thowi kendo chiengʼ mar abiriyo timuru nyasi ni Jehova Nyasaye."},{"book":"Wuok","chapter":"13","verse":"7","text":"Chamuru makati ma ok oketie thowi kuom ndalo abiriyogo; gimoro amora man-gi thowi kik yudi e kindu kata e pinyu duto."},{"book":"Wuok","chapter":"13","verse":"8","text":"Chiengʼno wachne wuodi ni, ‘Atimo ma nikech gima Jehova Nyasaye notimona kane awuok e piny Misri.’"},{"book":"Wuok","chapter":"13","verse":"9","text":"Raparni biro bedonu kaka ranyisi e lwetu kendo e lela wangʼu ni chik Jehova Nyasaye nyaka bed e dhou kinde duto, Jehova Nyasaye nogolou e piny Misri gi lwete maratego."},{"book":"Wuok","chapter":"13","verse":"10","text":"Rit chikni e ndalo mowal higa ka higa."},{"book":"Wuok","chapter":"13","verse":"11","text":"“Bangʼ ka Jehova Nyasaye osekelou e piny jo-Kanaan mi omiyougo, kaka ne osingo ka okwongʼorenu kaachiel gi kwereu,"},{"book":"Wuok","chapter":"13","verse":"12","text":"to nyaka uchiw ni Jehova Nyasaye nyak mokwongo mar nyodo. Chiayo ka chiayo madichwo makayo gin mag Jehova Nyasaye."},{"book":"Wuok","chapter":"13","verse":"13","text":"Nyaka uwar nyathi punda ka nyathi punda mokwong nywol ka uchiwo nyarombo kare, to ka ok iware, to tur ngʼute. Waruru kayo duto mag yawuotu."},{"book":"Wuok","chapter":"13","verse":"14","text":"“E kinde mabiro, ka wuodi nopenji ni, ‘Ma to nyiso angʼo?’ To nyise ni, ‘Jehova Nyasaye nogolowa e piny Misri gi lwete maratego kama ne wabede wasumbini."},{"book":"Wuok","chapter":"13","verse":"15","text":"Kane Farao kuom wich teko mare otamore weyowa mondo wadhi, Jehova Nyasaye nonego nyithindo makayo duto mag dhano gi mag jamni, e piny Misri. Ma emomiyo atimo ne Jehova Nyasaye misango gi nyithind jamni machwo makayo, to wawaro yawuotwa kwachiwo gik moko kargi.’"},{"book":"Wuok","chapter":"13","verse":"16","text":"Kendo obiro bedoni kaka ranyisi e lweti kendo kido e lela wangʼi ni Jehova Nyasaye nogolowa e piny Misri gi lwete maratego.”"},{"book":"Wuok","chapter":"13","verse":"17","text":"Kane Farao oweyo ogandano odhi, Nyasaye ne ok oweyogi giluwo yo mangʼado e piny jo-Filistia, kata obedo ni yorno ne ngʼado machiegni. Nimar Nyasaye nowacho niya, “Ka jogi oromo gi lweny, to ginyalo loko pachgi mi gidog e piny Misri.”"},{"book":"Wuok","chapter":"13","verse":"18","text":"Omiyo Nyasaye notelonegi ma giluwo yo malworo thim mochomo Nam Makwar. Jo-Israel nowuok e piny Misri ka oikore ne lweny."},{"book":"Wuok","chapter":"13","verse":"19","text":"Musa nokawo choke Josef ka nowuok nimar Josef noketo yawuot Israel osingore ka kwongʼore. Nowacho niya, “Nyasaye biro resou adier, bangʼe nyaka utingʼ chokena ka ua ka.”"},{"book":"Wuok","chapter":"13","verse":"20","text":"Kane gisewuok Sukoth, ne gibworo Etham e lak thim."},{"book":"Wuok","chapter":"13","verse":"21","text":"Godiechiengʼ Jehova Nyasaye netelonegi gi bor polo mondo otelnegi e yorgi kendo gotieno notelonegi gi ligek mach mondo omigi ler, mondo mi negiwuothi odiechiengʼ kata otieno."},{"book":"Wuok","chapter":"13","verse":"22","text":"Boche mag polo mane otelonegi godiechiengʼ kata ligek mach mane otelonegi gotieno ne ok owuok kama ne entiere e nyim ogandano."}]}