{"data":[{"book":"Sinthongei","chapter":"19","verse":"1","text":"Apollos hah Korinth taka a la om lâiin Paul'n sak tienga biel a hong sîra, Ephesus'a a tunga mahan ruoisingei senkhat a mua."},{"book":"Sinthongei","chapter":"19","verse":"2","text":"Ama han, “Iempu nin changa han Ratha Inthieng nin lei modôm ngâi mo?” tiin a rekel ngeia."},{"book":"Sinthongei","chapter":"19","verse":"3","text":"Asa! “Nônchu, khoi baptisma mo nin chang?” a tia."},{"book":"Sinthongei","chapter":"19","verse":"4","text":"Paul'n an kôm, “John'n mingei kôm, ku nûka juong rangpu Jisua nin la iem rang ani tiin Isrealngei an sietna renga inhei ngei hah a baptis ngâi ani ha,” a tia."},{"book":"Sinthongei","chapter":"19","verse":"5","text":"Maha an rietin chu Pumapa Jisua rimingin baptisma an chang zoia."},{"book":"Sinthongei","chapter":"19","verse":"6","text":"Paul'n an chunga a kut a minngama, Ratha Inthieng an chang kelen zoi, rietloi chong ngeiin an chonga, Pathien chong an misîr zoi."},{"book":"Sinthongei","chapter":"19","verse":"7","text":"Anrêngin pasal sômleinik dôr an ni."},{"book":"Sinthongei","chapter":"19","verse":"8","text":"Paul'n Synagog lût bangin than thum chu Pathien Rêngram thurchi mintukpuiin methêm mene rang bôkin hâitakin thurchi a misîr tita."},{"book":"Sinthongei","chapter":"19","verse":"9","text":"Aniatachu, senkhat chu an seletrûka, iem nuom mak ngeia, mipui makunga Pumapa lampui thurchi hah an ril minsieta, masikin Paul'n anni ngei hah mâkin iempungei hah a tuonga nîngtin Tyrannus inchuna ina han chong an mintukpui ngâia."},{"book":"Sinthongei","chapter":"19","verse":"10","text":"Ma anghan, kumnik a thoa, masikin Asia rama om murdi, Judangei le Greekngei khomin Pumapa chong an riet zoia."},{"book":"Sinthongei","chapter":"19","verse":"11","text":"Pathien'n Paul kuta sininkhêl adangviek a min thoa."},{"book":"Sinthongei","chapter":"19","verse":"12","text":"Paul'n a lei mang ngâi mâihuinangei le a rôpthupna puonngei hah damloingei kôm a min chôia, an natnangei an dam ngâia, an sûnga ratha saloi tena khom an jôk ngâi."},{"book":"Sinthongei","chapter":"19","verse":"13","text":"Judangei senkhat ratha saloi rujûlpai rang a bôka, ânvâk ngâi ngei khomin Pumapa Jisua riming an manga. Ratha saloi kôm, “Paul'n a misîr ngâi Jisua rimingin a sûng renga jôk rangin chong nang ke pêk,” an tia."},{"book":"Sinthongei","chapter":"19","verse":"14","text":"Juda Ochai Inlaltak, Sceva han nâipasal sari ha anga chong ngâi a dôna."},{"book":"Sinthongei","chapter":"19","verse":"15","text":"Hannirese ratha saloi han an kôm, “Jisua ki riet, Paul khom ki riet nangni rêk hi chu tu ngei mo nin ni?” a tia."},{"book":"Sinthongei","chapter":"19","verse":"16","text":"A sûnga ratha saloi dôn han a hong invôra, amene ngei riei zoia, ha in renga hah popnekin le an puon chet chitin an tân riei zoi."},{"book":"Sinthongei","chapter":"19","verse":"17","text":"Ephesus'a taka om Judangei le Jentailngei murdi'n ma roi hah an rietin chu an chi sabak zoia, hanchu Pumapa Jisua riming ânthang uol zoi."},{"book":"Sinthongei","chapter":"19","verse":"18","text":"Iempu tamtak an honga, loko rieta an chong minchâina an phuonga."},{"book":"Sinthongei","chapter":"19","verse":"19","text":"Dôitheingei tamtak khomin an lekhabungei an hong bûma, mitin mitmua an hâla, male aman an minsâpa, sumdârngei19:19: sumdârngei: sumdâr duli hi tângram sinthopu sûnkhat rathaman ani (Mat 20:2 en roh). isâng sômrangnga ani tiin an rieta."},{"book":"Sinthongei","chapter":"19","verse":"20","text":"Ma ang taka sintho theina lien han Pumapa thurchi ânzara, rât takin ânsôn tir zoi."},{"book":"Sinthongei","chapter":"19","verse":"21","text":"Masuole chu Paul'n Macedonia ram le Achaia ram a sir suo baka, Jerusalema se rang a bôka “Ma han ke se suole chu Rom khom sir sa ngêt ki tih,” a tia."},{"book":"Sinthongei","chapter":"19","verse":"22","text":"Masikin ânsanpui ngâi mi inik, Timothy le Erastus hah Mecedonia rama a lei tîr baka, ama chu Asia rama ala oma."},{"book":"Sinthongei","chapter":"19","verse":"23","text":"Ma zora lâihan Pumapa lampui thurchi sikin bâiinkhamna lientak Ephesus'a a oma."},{"book":"Sinthongei","chapter":"19","verse":"24","text":"Mi inkhat a riming Demetrius, sumtuia Artemis pathiennu biekin rimil sin ngâi a oma, maha a sintho ngei kôm inlâpna lientak an pêk ngâia."},{"book":"Sinthongei","chapter":"19","verse":"25","text":"Masikin ama han anni ngei hah a koibûma, an sintho anga tho ngei lehan chu, an kôm, “Miriempa, hi sin hih ei neina ani ti nin rieta."},{"book":"Sinthongei","chapter":"19","verse":"26","text":"Atûn, hi Paul sintho hih nangni khomin nin mua, nin rieta Ephesus'a vaia khom niloiin Asia ram pumpuia ti rang dôrin hi mi hin, kuta sin pathienngei hih pathien ni tet mak tiin mi tamtak a huong mene suo zoia."},{"book":"Sinthongei","chapter":"19","verse":"27","text":"Masikin ei sintho hih min en minnuoi an tih, ti vai niloiin, Asia rama mi murdi le rammuola mîn an biek ngâi pathiennu Artemis roiinpui khom boi atih, ti hih ichi aom ani,” a tia."},{"book":"Sinthongei","chapter":"19","verse":"28","text":"Ha chong hah mipuingeiin an riet lechu an taksi sabaka, “Ephesus'a Artemis hi a roiinpui tak,” tin an hêta."},{"book":"Sinthongei","chapter":"19","verse":"29","text":"Hanchu, khopuilien pumpui bâi an inkhâm zoia, Gaius le Aristarchus, Mecedonia rama mi Paul nûkjûingei hah an sûra, a pâlin enhoi sinna ina an tânpuia."},{"book":"Sinthongei","chapter":"19","verse":"30","text":"Paul'n mipui makunga vânding rang a bôka, hannirese, iempungeiin phal mak ngeia."},{"book":"Sinthongei","chapter":"19","verse":"31","text":"Asia rama ulien senkhat Paul malngei an oma, ha ngei khom han Paul hah enhoi sinna ina vânlang loi rangin chong an muthuona."},{"book":"Sinthongei","chapter":"19","verse":"32","text":"an thup ngeia, anrêngin bâi an inkhâm char zoia, mi tamtakin an intûpna bi khom riet mak ngei. Masikin, senkhat chong inkhat an hêtpuia senkhatin chong dang an hêtpuia."},{"book":"Sinthongei","chapter":"19","verse":"33","text":"Mi senkhat chu Alexander sika nîng atih, an tia; ama hah Judangei moton tieng an nam minlût sikin. Alexander'n mipui ruhu dâina rangin a kut a jâpa, an theina thurchi misîr rang a bôka."},{"book":"Sinthongei","chapter":"19","verse":"34","text":"Hannirese Juda ani ti an riet lechu darkâr nik inruolin, “Ephesus'a Artemus hih a roiinpui tak,” tiin an iniek tita."},{"book":"Sinthongei","chapter":"19","verse":"35","text":"Amongnataka chu an khopuilien jêkpu'n mipuingei hah a ngo mindâia. A ngo mindâi suole chu an kôm, “Ephesus'a Artimus roiinpuitak biekin le invân renga lung inthieng achul hah Ephesus'a mingei hih a donsûipu nin ni ti mitinin an rieta."},{"book":"Sinthongei","chapter":"19","verse":"36","text":"Hi chong hi tutên makhal thei noni ngei. Masikin nin ruhu mindâi ngêt rang ani, mindon bak loiin ite nin tho rang nimak."},{"book":"Sinthongei","chapter":"19","verse":"37","text":"Hi mi, hi taka nin hong tuong ngei hih biekina inru khom nimak ngeia, ei pathiennu rilminsiet khom nimak ngei."},{"book":"Sinthongei","chapter":"19","verse":"38","text":"Demetrius le a sinthongei khomin tu chunga khom roi intak an dônin chu roijêkpungei ei dôna, roijêkna in khom ân-ong tit, ma son vân ngo rese ngei."},{"book":"Sinthongei","chapter":"19","verse":"39","text":"Aniatachu, roi intak piel nin la dônin chu jâttin roijêkna ina mindon nîng atih."},{"book":"Sinthongei","chapter":"19","verse":"40","text":"Aviena inkhôm sika hin mîn bâiinkhamna musuo ngei tiin, mi tîng an tih, ti hih ichi om ani. Hi bâiinkhamna hi abi boi ani sikin tute lakin abi misîr thei noni ngeia,” a tia."},{"book":"Sinthongei","chapter":"19","verse":"41","text":"Ma chong hah a ti suole chu mipuingei intûp hah an chîn zoi."}]}