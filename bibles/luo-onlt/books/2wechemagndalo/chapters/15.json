{"data":[{"book":"2 Weche Mag Ndalo","chapter":"15","verse":"1","text":"Roho mar Nyasaye nolor kuom Azaria wuod Oded."},{"book":"2 Weche Mag Ndalo","chapter":"15","verse":"2","text":"Nodhi moromo kod Asa mowachone niya, “Chikuru itu mondo uwinja, in Asa gi jo-Juda duto kod jo-Benjamin. Jehova Nyasaye nikodu ka un bende un kode, kudware to ununwangʼe, to kujwangʼe to en bende nojwangʼu."},{"book":"2 Weche Mag Ndalo","chapter":"15","verse":"3","text":"Kuom kinde marabora jo-Israel ne onge gi Nyasaye ma adier kaachiel gi jadolo mane nyalo puonjogi kendo ne gionge gi chik."},{"book":"2 Weche Mag Ndalo","chapter":"15","verse":"4","text":"To kane gin e thagruok ne giywakne Jehova Nyasaye ma Nyasach Israel ka gimanye mine giyude."},{"book":"2 Weche Mag Ndalo","chapter":"15","verse":"5","text":"E ndalogo ne ok yot mondo ngʼato owuothi ma ok onwangʼo chandruok e yo, ma ne timore nikech jopiny duto nopongʼ gi chandruok."},{"book":"2 Weche Mag Ndalo","chapter":"15","verse":"6","text":"Oganda moro ne kedo gi oganda machielo kendo dala moro bende ne kedo gi dala moro, nikech Nyasaye nooronigi chandruok mangʼeny."},{"book":"2 Weche Mag Ndalo","chapter":"15","verse":"7","text":"Un to beduru motegno kendo chunyu kik ol nimar nochulu kuom tiju.”"},{"book":"2 Weche Mag Ndalo","chapter":"15","verse":"8","text":"Kane Asa owinjo wechegi to gi koro mar janabi Azaria wuod Oded, notimo chir mogolo nyiseche manono e piny Juda kod Benjamin duto kod mier duto manokawo e gode matindo mag Efraim. Noloso kendo mar misango mar Jehova Nyasaye mane okethore mane nitie e nyim agola mar hekalu mar Jehova Nyasaye."},{"book":"2 Weche Mag Ndalo","chapter":"15","verse":"9","text":"Bangʼe nochoko jo-Juda duto kod jo-Benjamin kaachiel gi jo-Efraim, jo-Manase kod jo-Simeon manodak e kindgi nimar ji mangʼeny noweyo jo-Israel mobiro ire kane gineno ni Jehova Nyasaye ma Nyasache nenikode."},{"book":"2 Weche Mag Ndalo","chapter":"15","verse":"10","text":"Negichokore Jerusalem e dwe mar adek e hik loch Asa mar apar gabich."},{"book":"2 Weche Mag Ndalo","chapter":"15","verse":"11","text":"Chiengʼno negitimone Jehova Nyasaye misango gi dhok mia abiriyo kod rombe kod diek alufu abiriyo mane gin gik mane giyako."},{"book":"2 Weche Mag Ndalo","chapter":"15","verse":"12","text":"Negitimo singruok ni gibiro manyo Jehova Nyasaye ma Nyasach kweregi gi chunygi kod ngimagi duto."},{"book":"2 Weche Mag Ndalo","chapter":"15","verse":"13","text":"Jogo duto ma ok noluw Jehova Nyasaye ma Nyasach jo-Israel, obed ngʼama tin kata maduongʼ, obed dichwo kata dhako nonegi."},{"book":"2 Weche Mag Ndalo","chapter":"15","verse":"14","text":"Negitimo winjruok gi Jehova Nyasaye ka gikok gi dwol maduongʼ, ka gigoyo koko gi turumbete kod tungʼ."},{"book":"2 Weche Mag Ndalo","chapter":"15","verse":"15","text":"Jo-Juda duto nomor kod singruokno nikech negisingore gi chunygi duto. Negimanyo Nyasaye gi chuny achiel kendo negiyude. Omiyo Jehova Nyasaye nomiyogi kwe kuonde duto."},{"book":"2 Weche Mag Ndalo","chapter":"15","verse":"16","text":"Ruoth Asa nogolo damare Maaka e kome mane entie kaka min ruoth nikech noloso sirni milamo mar Ashera. Asa nongʼado yien-no mokinge matindo tindo mowangʼe e holo mar Kidron."},{"book":"2 Weche Mag Ndalo","chapter":"15","verse":"17","text":"Kata obedo ni Asa ne ok oketho kuonde motingʼore malo mag lemo e Israel, chunye nochiwore chutho ni Jehova Nyasaye ndalo duto mag ngimane."},{"book":"2 Weche Mag Ndalo","chapter":"15","verse":"18","text":"Nokelo gige dhahabu gi fedha kod mula e hekalu mar Nyasaye ma en owuon gi wuon mare nosepwodho."},{"book":"2 Weche Mag Ndalo","chapter":"15","verse":"19","text":"Ne onge lweny kendo nyaka higa mar piero adek gabich mar loch Asa."}]}