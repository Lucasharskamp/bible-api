{"data":[{"book":"ULevi","chapter":"16","verse":"1","text":"UThixo wakhuluma loMosi ngemva kokufa kwamadodana ka-Aroni azama ukuqondana loThixo."},{"book":"ULevi","chapter":"16","verse":"2","text":"UThixo wathi kuMosi, “Tshela umfowenu u-Aroni ukuthi angamani abuye nje ngokuthanda kwakhe endaweni eNgcwelengcwele, ngemva kwekhetheni, phambi kwesihlalo somusa phezu komtshokotsho funa afe, ngoba ngiyabonakala ngiseyezini phezu kwesihlalo somusa."},{"book":"ULevi","chapter":"16","verse":"3","text":"U-Aroni kuzamele angene endaweni engcwele ngale indlela: Keze lejongosi, kube ngumnikelo wesono, kuthi okomnikelo wokutshiswa, kube yinqama."},{"book":"ULevi","chapter":"16","verse":"4","text":"Uzagqoka ibhatshi elingcwele elenziwe ngelembu elicolekileyo, lezigqoko zelineni ezangaphansi; kazibophe ngebhanti elenziwe ngelineni njalo athwale iqhiye yelineni. Lezi yizembatho ezingcwele; ngakho kufanele ageze umzimba ngamanzi andubana agqoke izembatho lezi."},{"book":"ULevi","chapter":"16","verse":"5","text":"Kathathe imbuzi ezinduna ezimbili esizweni sako-Israyeli zibe ngumnikelo wesono, lenqama ibe ngumnikelo wokutshiswa."},{"book":"ULevi","chapter":"16","verse":"6","text":"U-Aroni uzanikela ngenkunzi, ibe ngumnikelo wesono sakhe, ukwenzela ukubuyisana kwakhe lokwabendlu yakhe."},{"book":"ULevi","chapter":"16","verse":"7","text":"Abesethatha imbuzi zombili azilethe phambi kukaThixo, esangweni lethente lokuhlangana."},{"book":"ULevi","chapter":"16","verse":"8","text":"Uzaphosa inkatho yokubona ngembuzi zombili, eyinye izakuba ngekaThixo, enye ibe ngeyesesulelo."},{"book":"ULevi","chapter":"16","verse":"9","text":"U-Aroni uzaletha imbuzi yenkatho kaThixo ibe ngumnikelo wesono."},{"book":"ULevi","chapter":"16","verse":"10","text":"Kodwa imbuzi edliwe yinkatho yesesulelo izalethwa kuThixo iphila ukuze isetshenziswe ukwenza ukubuyisana ngokuyixotshela enkangala, njengembuzi yesesulelo."},{"book":"ULevi","chapter":"16","verse":"11","text":"U-Aroni uzaletha inkunzi ibe ngumnikelo wesono sakhe ukwenzela ukubuyisana kwakhe lokwendlu yakhe, njalo uzayihlaba leyonkunzi ibe ngumnikelo wesono sakhe."},{"book":"ULevi","chapter":"16","verse":"12","text":"Uzathatha isiphathelo sokutshisela impepha sigcwele amalahle avuthayo ase-alithareni phambi kukaThixo kanye lempepha ecolekileyo enuka kamnandi egcwala izandla ezimbili, ayelakho ngemva kwekhetheni."},{"book":"ULevi","chapter":"16","verse":"13","text":"Uzathela impepha emlilweni phambi kukaThixo, kuthi intuthu yempepha isibekele isihlalo somusa esiphezu kwezibhebhedu zobufakazi ukuze angafi."},{"book":"ULevi","chapter":"16","verse":"14","text":"Uzathatha elinye igazi lenkunzi, achele ngalo phambi kwebhokisi lesihlalo somusa esebenzisa umunwe wakhe; ngomunwe wakhe njalo achele kasikhombisa phambi kwesihlalo somusa."},{"book":"ULevi","chapter":"16","verse":"15","text":"Ngemva kwalokho, uzabulala imbuzi ibe ngumnikelo wesono sabantu, abesethatha igazi layo aye ngemva kwekhetheni, ayekwenza njengalokhu akwenze ngegazi lenkunzi: Uzachela phezu kwesihlalo somusa laphambili kwaso."},{"book":"ULevi","chapter":"16","verse":"16","text":"Ngalokho uzakwenza indlela yokubuyisana, endaweni eNgcwelengcwele ngenxa yokungcola lokuhlamuka kwabako-Israyeli, kungakhathalekile ukuthi benze sono bani. Uzakwenza njalo into efanayo ethenteni lokuhlangana eliphakathi kwabo ngokungcola okuphakathi kwabo."},{"book":"ULevi","chapter":"16","verse":"17","text":"Kakho ozangena ethenteni lokuhlangana, kusukela ekungeneni kuka-Aroni esiyakwenza indlela yokubuyisana endaweni eNgcwelengcwele aze aphume, esezenzele indlela yokubuyisana, leyabendlu yakhe kanye lesizwe sonke sako-Israyeli."},{"book":"ULevi","chapter":"16","verse":"18","text":"Ngakho uzakuza e-alithareni eliphambi kukaThixo, alenzele indlela yokubuyisana. Uzathatha elinye igazi lenkunzi lelinye elembuzi, aninde ngalo impondo zonke ze-alithare."},{"book":"ULevi","chapter":"16","verse":"19","text":"Uzachela elinye igazi ngomunwe wakhe kasikhombisa ukulihlanza lokulingcwelisa kulokhu kungcola kwabako-Israyeli."},{"book":"ULevi","chapter":"16","verse":"20","text":"Nxa u-Aroni eseqedile ukwenzela indlela yokubuyisana indawo eNgcwelengcwele, ithente lokuhlangana kanye le-alithari, uzaletha imbuzi ephilayo."},{"book":"ULevi","chapter":"16","verse":"21","text":"Uzabeka izandla zakhe zombili ekhanda lembuzi ephilayo, avumele phezu kwayo ukona lokuhlamuka kwabako-Israyeli, izono zabo zonke azifake ekhanda lembuzi. Imbuzi le izaxotshelwa enkangala iqhutshwa yindoda ekhethelwe lowomsebenzi."},{"book":"ULevi","chapter":"16","verse":"22","text":"Imbuzi izathwala zonke izono zabo, ithubele lazo; indoda izayixotshela enkangala."},{"book":"ULevi","chapter":"16","verse":"23","text":"Ngakho u-Aroni uzangena ethenteni lokuhlangana, akhulule izigqoko zelineni abezigqoke engakangeni endaweni eNgcwelengcwele, azitshiye khonapho."},{"book":"ULevi","chapter":"16","verse":"24","text":"Uzageza umzimba ngamanzi endaweni engcwele, abesegqoka izigqoko zakhe. Ngemva kwalokho uzaphuma lapho ayezinikelela umnikelo wokutshiswa kanye lokunikelela abantu umnikelo wokutshiswa, esenzela ukubuyisana kwakhe lokwabantu."},{"book":"ULevi","chapter":"16","verse":"25","text":"Njalo uzatshisa amahwahwa omnikelo wesono e-alithareni."},{"book":"ULevi","chapter":"16","verse":"26","text":"Indoda ezaxotshela imbuzi eyisesulelo kumele ihlambe izigqoko zayo lomzimba ngamanzi; ngemva kwalokho isingangena ezihonqweni."},{"book":"ULevi","chapter":"16","verse":"27","text":"Inkunzi kanye lembuzi yomnikelo wesono, okulegazi elilethwe endaweni eNgcwelengcwele ukwenzela ukubuyisana, kakukhitshelwe ngaphandle kwezihonqo; kutshiswe izikhumba zakho, inyama kanye lezangaphakathi."},{"book":"ULevi","chapter":"16","verse":"28","text":"Indoda ezatshisa lokhu kayigezise izigqoko zayo njalo igeze lomzimba wayo ngamanzi; ngemva kwalokho isingangena ezihonqweni."},{"book":"ULevi","chapter":"16","verse":"29","text":"Lokhu kakube yisimiso kini esingapheliyo: Ngosuku lwetshumi ngenyanga yesikhombisa, lizidele, lingabambi umsebenzi, loba lingabanikazi bendawo loba kungabezizwe phakathi kwenu,"},{"book":"ULevi","chapter":"16","verse":"30","text":"ngenxa yokuthi ngalolusuku lizakwenzelwa ukubuyisana, ukulihlambulula. Ngakho, phambi kukaThixo, lizabe selihlanzekile ezonweni zenu zonke."},{"book":"ULevi","chapter":"16","verse":"31","text":"KuliSabatha lokuphumula, ngakho kumele lizidele, kuyisimiso esingapheliyo."},{"book":"ULevi","chapter":"16","verse":"32","text":"Umphristi ogcotshiweyo, wabekwa ukuthatha isikhundla sikayise ukuba ngumphristi omkhulu uzakwenza indlela yokubuyisana. Uzagqoka izigqoko ezingcwele zelineni,"},{"book":"ULevi","chapter":"16","verse":"33","text":"enze ukubuyisana kwendawo eNgcwelengcwele, lokwethente lokuhlangana lokwe-alithari, lokwabaphristi kanye labantu bonke bakuleyondawo."},{"book":"ULevi","chapter":"16","verse":"34","text":"Lokhu kuzakuba yisimiso esingapheliyo kini: Ukubuyisana kakwenziwe kanye ngomnyaka, kusenzelwa zonke izono zabako-Israyeli.”"}]}