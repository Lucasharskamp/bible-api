{"data":[{"book":"1 Ruodhi","chapter":"1","verse":"1","text":"Kane Ruoth Daudi oseti kendo hike ne ngʼeny, kata ne oume gi lep nindo to ne ok onyal yudo liet."},{"book":"1 Ruodhi","chapter":"1","verse":"2","text":"Omiyo wasumbinige nowachone niya, “Yie iwe wadwar nyako matin ma pod ok oriwore gi dichwo mondo orit ruoth kendo otine, bende onyalo nindo e bath Ruoth mondo ruodhwa obed maliet.”"},{"book":"1 Ruodhi","chapter":"1","verse":"3","text":"Eka negimanyo ei piny Israel duto nyako ma jaber mine giyudo Abishag nyar Shunam mine gikele ni ruoth."},{"book":"1 Ruodhi","chapter":"1","verse":"4","text":"Nyakono ne ber ahinya kendo norito ruoth kotiyone to kata kamano ruoth ne ok oriwore kode kaka dhako."},{"book":"1 Ruodhi","chapter":"1","verse":"5","text":"Koro Adonija ma min-gi niluongo ni Hagith noyiedhore mowacho niya, “Abiro bedo ruoth.” Omiyo noiko geche kod farese kod joidh farese piero abich mondo oring e nyime."},{"book":"1 Ruodhi","chapter":"1","verse":"6","text":"Wuon mare ne pok otale kata penje niya, “En angʼo momiyo itimo kamano?” Bende ne en gi chia kendo nonywole koluwo bangʼ Abisalom."},{"book":"1 Ruodhi","chapter":"1","verse":"7","text":"Adonija noloso gi Joab wuod Zeruya kod Abiathar jadolo mine gimiye lwedo."},{"book":"1 Ruodhi","chapter":"1","verse":"8","text":"To Zadok jadolo gi Benaya wuod Jehoyada gi Nathan janabi gi Shimei gi Rei gi jarit Daudi ne ok oriwore gi Adonija."},{"book":"1 Ruodhi","chapter":"1","verse":"9","text":"Eka Adonija nochiwo misengini mag rombe gi dhok kod nyiroye machwe ewi kidi mar Zoheleth machiegni gi En Rogel. Nogwelo owetene duto, ma yawuot ruoth kod jodong Juda duto,"},{"book":"1 Ruodhi","chapter":"1","verse":"10","text":"to ne ok ogwelo Nathan janabi, Benaya jarit ruoth kata Solomon owadgi."},{"book":"1 Ruodhi","chapter":"1","verse":"11","text":"Eka Nathan nopenjo Bathsheba min Solomon niya, “Bende isewinjo ni Adonija wuod Hagith osedoko Ruoth ka Daudi ruodhwa ok ongʼeyo?"},{"book":"1 Ruodhi","chapter":"1","verse":"12","text":"Omiyo koro we angʼadni rieko kaka inyalo konyo ngimani kod ngima Solomon wuodi.”"},{"book":"1 Ruodhi","chapter":"1","verse":"13","text":"Dhi ir Ruoth Daudi kendo penje niya, “Ruodha, donge nisingorina an jatichni kiwacho ni, ‘Adier Solomon wuodi biro bedo ruoth bangʼa kendo obiro bedo e kom duongʼ mara? Ka en kamano, to ere kaka koro Adonija osebedo ruoth?’"},{"book":"1 Ruodhi","chapter":"1","verse":"14","text":"Kapod in kanyo iwuoyo gi ruoth, abiro donjo kanyo kendo siro weche duto misewacho.”"},{"book":"1 Ruodhi","chapter":"1","verse":"15","text":"Omiyo Bathsheba nodhi neno ruoth makoro hike ne ngʼeny e agola mare mar nindo kama Abishag nyar Shunam ne rite."},{"book":"1 Ruodhi","chapter":"1","verse":"16","text":"Bathsheba nokulore piny mi ogoyo chonge e nyim ruoth."},{"book":"1 Ruodhi","chapter":"1","verse":"17","text":"En to nowacho niya, “Ruodha, in iwuon ema ne isingorina an jatichni e nying Jehova Nyasaye Nyasachi ni, ‘Solomon wuodi enobed ruoth bangʼa kendo enobed e kom duongʼ mara.’"},{"book":"1 Ruodhi","chapter":"1","verse":"18","text":"To koro Adonija osebedo ruoth, kendo in, ruodha ok ingʼeyo."},{"book":"1 Ruodhi","chapter":"1","verse":"19","text":"Osetimo misengini mathoth mag dhok gi nyiroye machwe gi rombe kendo oseluongo yawuot ruoth duto gi Abiathar jadolo gi jatend jolweny to ok oseluongo Solomon jatichni."},{"book":"1 Ruodhi","chapter":"1","verse":"20","text":"Ruodha, jo-Israel duto ngʼiyi mondo gingʼe kuomini en ngʼa mabiro bedo e kom duongʼ ruodha bangʼe."},{"book":"1 Ruodhi","chapter":"1","verse":"21","text":"Ka ok kamano, to ka ruodha osenindo gi kwerene, to an gi wuoda Solomon ibiro kaw kaka joketho.”"},{"book":"1 Ruodhi","chapter":"1","verse":"22","text":"Kapod nowuoyo gi ruoth, Nathan janabi nochopo."},{"book":"1 Ruodhi","chapter":"1","verse":"23","text":"Kendo neginyiso ruoth niya, “Nathan janabi ni ka.” Kuom mano nodhi e nyim ruoth mi okulore piny auma."},{"book":"1 Ruodhi","chapter":"1","verse":"24","text":"Nathan nowachone niya, “Bende in ruodha isechiko ni Adonija biro bedo ruoth bangʼi kendo ni obiro bedo e kom duongʼ?"},{"book":"1 Ruodhi","chapter":"1","verse":"25","text":"Kawuono osedhi mi ochiwo misengini mathoth mag dhok gi nyiroye machwe kod rombe. Oseluongo yawuot ruoth duto gi jotend lweny kod Abiathar jadolo. E seche ma wawuoyoeni koro gichiemo kendo gimetho kode bende giwacho kama, ‘Ruoth Adonija mondo odag amingʼa!’"},{"book":"1 Ruodhi","chapter":"1","verse":"26","text":"To an jatichni gi Zadok jadolo gi Benaya wuod Jehoyada gi jatichni Solomon ne ok ogwelo."},{"book":"1 Ruodhi","chapter":"1","verse":"27","text":"Bende ma dibed gimoro malingʼ-lingʼ ma ruodha osetimo ka ok onyiso jotichne ngʼama onego bed e kom loch mar ruodha bangʼe?”"},{"book":"1 Ruodhi","chapter":"1","verse":"28","text":"Eka Ruoth Daudi nowacho niya, “Luongna Bathsheba.” Kuom mano nobiro mochungʼ e nyime."},{"book":"1 Ruodhi","chapter":"1","verse":"29","text":"Bangʼ mano ruoth nokwongʼore kowacho niya, “Adier akwongʼora gi nying Jehova Nyasaye mangima ma oseresa e chandruok duto,"},{"book":"1 Ruodhi","chapter":"1","verse":"30","text":"ni kawuono abiro timo gima ne akwongʼorani gi nying Jehova Nyasaye, Nyasach Israel ni anatim: Kamano Solomon wuodi biro bedo ruoth bangʼa kendo obiro bedo e kom lochna.”"},{"book":"1 Ruodhi","chapter":"1","verse":"31","text":"Eka Bathsheba nokulore piny auma nyaka e lowo ka ogoyo chonge piny e nyim ruoth kowacho niya, “Mad ruodha Daudi Jaloch dag amingʼa!”"},{"book":"1 Ruodhi","chapter":"1","verse":"32","text":"Ruoth Daudi nowacho niya, “Luonguru Zadok jadolo gi Nathan janabi kod Benaya wuod Jehoyada.” Kane gibiro e nyim ruoth,"},{"book":"1 Ruodhi","chapter":"1","verse":"33","text":"nowachonegi niya, “Kauru jotich ruoth kodu kendo keturu Solomon wuoda e punda awuon kendo tereuru Gihon."},{"book":"1 Ruodhi","chapter":"1","verse":"34","text":"Kanyo ema inyis Zadok jadolo gi Nathan janabi ni gibiro wire obed Ruoth ewi Israel duto. Gouru atungʼ turumbete kukok ni, ‘Ruoth Solomon obed mangima amingʼa!’"},{"book":"1 Ruodhi","chapter":"1","verse":"35","text":"Eka unudhi kode kendo enobi mi obedi e kom lochna mondo olochi kara. Asekete jatelo kuom jo-Israel kod jo-Juda.”"},{"book":"1 Ruodhi","chapter":"1","verse":"36","text":"Benaya wuod Jehoyada nodwoko ruoth niya, “Amin! Mad Jehova Nyasaye, Nyasach ruodha ma jaloch otime kamano."},{"book":"1 Ruodhi","chapter":"1","verse":"37","text":"Kaka Jehova Nyasaye ne nigi ruodha ma jaloch, mad obed gi Solomon koketo lochne obedo maduongʼ moloyo loch ruodha Daudi Jaloch!”"},{"book":"1 Ruodhi","chapter":"1","verse":"38","text":"Omiyo Zadok jadolo gi Nathan janabi gi Benaya wuod Jehoyada ja-Kereth kod jo-Peleth nodhi mi oketo Solomon e punda Daudi ruoth mi gikowe nyaka Gihon."},{"book":"1 Ruodhi","chapter":"1","verse":"39","text":"Zadok jadolo nokawo tungʼ mar mo e Hema Maler mi nowiro Solomon. Eka negigoyo turumbete kendo ji duto nogoyo koko niya, “Ruoth Solomon mondo odag amingʼa!”"},{"book":"1 Ruodhi","chapter":"1","verse":"40","text":"Kendo ji duto nowuotho kaluwo bangʼe ka gigoyo asili kendo gimor mathoth mi piny noyiengni."},{"book":"1 Ruodhi","chapter":"1","verse":"41","text":"Adonija gi welo duto mane ni kode nowinjo kokono kane gitieko nyasigi. Kane giwinjo ywak mar turumbete Joab nopenjo niya, “Tiend koko magore e dalano to en angʼo?”"},{"book":"1 Ruodhi","chapter":"1","verse":"42","text":"To kane pod owuoyo kamano, Jonathan wuod Abiathar jadolo nochopo. Adonija nowachone niya, “Donji, ngʼat mowinjore kaka in nyaka bed ni okelo wach maber.”"},{"book":"1 Ruodhi","chapter":"1","verse":"43","text":"Jonathan nodwoke niya, “Ok kamano ngangʼ! Ruodhwa Daudi oseketo Solomon ruoth."},{"book":"1 Ruodhi","chapter":"1","verse":"44","text":"Ruoth oseoro Zadok jadolo, Nathan janabi, Benaya wuod Jehoyada, gi jo-Kereth kod jo-Peleth mi gikete obedo e punda ruoth,"},{"book":"1 Ruodhi","chapter":"1","verse":"45","text":"kendo Zadok jadolo kod Nathan janabi osewire obedo ruoth e Gihon. Ka gia kanyo gisebedo ka gigoyo koko kendo dala duto mor. Mano e koko ma uwinjo."},{"book":"1 Ruodhi","chapter":"1","verse":"46","text":"Moloyo mano, Solomon osebedo e kome mar ruoth."},{"book":"1 Ruodhi","chapter":"1","verse":"47","text":"Bende jodong ruoth duto osebiro mondo opwo ruodhwa Daudi kagiwacho ni, ‘Mad Nyasachi ket nying Solomon bed gi huma moloyo mari kendo kom ruodhe dok maduongʼ moloyo mari!’ Kendo ruoth nokulore e kitandane kamiye duongʼ"},{"book":"1 Ruodhi","chapter":"1","verse":"48","text":"kowacho ni, ‘Pak obed ne Jehova Nyasaye, ma Nyasach Israel mosemiyo wangʼa oneno ngʼama okawo lochna kawuono.’ ”"},{"book":"1 Ruodhi","chapter":"1","verse":"49","text":"Gikanyono wend Adonija duto nochungʼ malo gi bwok kendo ne gike."},{"book":"1 Ruodhi","chapter":"1","verse":"50","text":"Luoro nomako Adonija nikech Solomon, omiyo nodhi momako tunge mag kendo mar misango."},{"book":"1 Ruodhi","chapter":"1","verse":"51","text":"Eka Solomon nonyisi niya, “Adonija oluoro ruoth Solomon kendo omako tunge mag kendo mar misango. Owacho ni, ‘Ruoth Solomon mondo okwongʼrena kawuono ni ok enoneg jatichne gi ligangla.’ ”"},{"book":"1 Ruodhi","chapter":"1","verse":"52","text":"Solomon to nodwoko niya, “Ka timbene onyisore ni en ngʼat makare kata mana yie wiye ok enolwar e lowo; to ka richo oyudi kuome to enotho.”"},{"book":"1 Ruodhi","chapter":"1","verse":"53","text":"Eka Ruoth Solomon nooro ji mi gikele koa e kendo mar misango. Adonija nobiro mokulore piny e nyim Ruoth Solomon kendo Solomon nowachone niya, “Dhi dalani.”"}]}