{"data":[{"book":"Isaiah","chapter":"24","verse":"1","text":"Dimaadua ga daaligi gi daha henuailala gaa hai di anggowaa. Mee ga haga haagee di baba henuailala, gaa hai nia daangada gii noho dagidahi laa lodo henua."},{"book":"Isaiah","chapter":"24","verse":"2","text":"Nia daangada huogodoo ga hagaodi be di mee e dahi: digau hai mee dabu mo nia daangada, nia hege mo nadau dagi, digau ala e hui nadau goloo mo digau ala e huihui gi daha nadau goloo, digau ala e wanga nadau bahihadu e boibana gi digau ala i golo mo digau ala e kae nia bahihadu mai digaula, digau maluagina mo digau hagaloale."},{"book":"Isaiah","chapter":"24","verse":"3","text":"Henuailala ga meheu ga mooho. Dimaadua ne helekai, gei di maa gaa gila."},{"book":"Isaiah","chapter":"24","verse":"4","text":"Henuailala ga maangoo gaa mae, henuailala hagatau ga bagege, henuailala mo di langi gaa pala."},{"book":"Isaiah","chapter":"24","verse":"5","text":"Nia daangada gu haga gulugulua henuailala gi nadau oho nia haganoho a God, mo nadau hunahuna di hagababa deeodi dela ne hai go Mee."},{"book":"Isaiah","chapter":"24","verse":"6","text":"Malaa, God gu haga halauwa henuailala. Ana daangada gu hagaduadua gi nadau mee ala ne hai. Nia daangada ala e mouli e hogoohi mai."},{"book":"Isaiah","chapter":"24","verse":"7","text":"Nia laagau ‘grape’ guu mae, gei nia waini gu hogoohi. Nia daangada huogodoo nogo tenetene i mua gu manawa gee dolomeenei."},{"book":"Isaiah","chapter":"24","verse":"8","text":"Nia lee hagatenetene daahili ‘harp’ mono ‘drum’ gu hagalee."},{"book":"Isaiah","chapter":"24","verse":"9","text":"Nia daahili hagatenetene inu waini la gu hagalee, tangada e hiihai di inu nia waini ai."},{"book":"Isaiah","chapter":"24","verse":"10","text":"Nia daangada huogodoo i lodo di waahale deelaa gu hinihini, guu tai ginaadou gi lodo nadau hale, gi daha mo di haingadaa deelaa."},{"book":"Isaiah","chapter":"24","verse":"11","text":"Nia daangada gu wwolowwolo i hongo nia ala idimaa nia waini ai. Tenetene gu hagalee gaa hana hua beelaa, guu ngala i tenua deelaa."},{"book":"Isaiah","chapter":"24","verse":"12","text":"Di waahale gu mooho, gei nia bontai nia abaaba gu monnono."},{"book":"Isaiah","chapter":"24","verse":"13","text":"Deenei di mee gaa hai i lodo nia henua huogodoo i henuailala hagatau. Ma gaa hai be di hadi muligoo o nia huwa laagau, nia huwa olib ga lullulu gii odi i tomo nia laagau, nia huwa ‘grape’ muliagina gaa hagi gi lala."},{"book":"Isaiah","chapter":"24","verse":"14","text":"Digau ala ga mouli ga daahili tenetene. Digau mai baahi dai ga helekai i di mahi mogobuna o Dimaadua."},{"book":"Isaiah","chapter":"24","verse":"15","text":"Digau mai baahi dua ga hagaamu a Mee. Nia daangada ala e noho i nia tongotai ga hagaamu di ingoo o Yihowah, di God o Israel."},{"book":"Isaiah","chapter":"24","verse":"16","text":"Mai nia gowaa mogowaa loo o henuailala, gidaadou ga longono nia daahili hagaamu Israel, go di golohenua dela e donu."},{"book":"Isaiah","chapter":"24","verse":"17","text":"Huogodoo hagalongo mai gi di au! Nia mee hagamadagudagu dangada, nia luwa pogo llala, mo nia hele e talitali goodou."},{"book":"Isaiah","chapter":"24","verse":"18","text":"Tangada ma gaa lele gi daha mo nia mee hagamadagudagu dangada, geia gaa doo gi lodo di luwa pogo llala. Maa tangada gaa tanga gi daha mo di luwa pogo llala, geia gaa kumi go di hele. Di uwa nngolo ga doo iha i di langi, gei di hagamau o henuailala ga ngalungalua."},{"book":"Isaiah","chapter":"24","verse":"19","text":"Henuailala ga magalagala, ga lullulu ga mahaa."},{"book":"Isaiah","chapter":"24","verse":"20","text":"Henuailala ga hahaagee be tangada libaliba, ga inaina be di hale i lodo di madangi gono. Henuailala gu daamaha i ono huaidu, ga mooho gi lala, ga deemee di duu aga labelaa."},{"book":"Isaiah","chapter":"24","verse":"21","text":"Di madagoaa e dau mai, gei Dimaadua ga hagaduadua nia mogobuna baahi nua mo nia dagi o henuailala."},{"book":"Isaiah","chapter":"24","verse":"22","text":"God ga hagabae nia king gi di gowaa e dahi, gadoo be digau galabudi i lodo di luwa pogo llala. Mee gaa haa digaula gi lodo di hale galabudi gaa dae loo gi nadau madagoaa gaa kae nadau hagaduadua."},{"book":"Isaiah","chapter":"24","verse":"23","text":"Di malama ga bouli, di laa ga hagalee maahina, idimaa Dimaadua go di Gowaa Aamua gaa king. Mee gaa dagi i lodo Jerusalem, i hongo di Gonduu Zion, gei nia dagi o nia daangada ga gidee dono madamada."}]}