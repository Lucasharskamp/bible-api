{"data":[{"book":"Yohana","chapter":"9","verse":"1","text":"Yesu viyakalile kogenda, kamona munhu yavumbuke msuwameso."},{"book":"Yohana","chapter":"9","verse":"2","text":"Wanahina zake wamuuza, “Mfundiza, nzambi gani imtendile munhu ino yavumbuke msuwameso? Vino heyo ayo yaitendile nzambi ayo hebu tatake na mamake?”"},{"book":"Yohana","chapter":"9","verse":"3","text":"Yesu kawedika, “Ino hailawilile kwavija heyo katenda nzambi hebu tatake na mamake watenda nzambi. Lakini kavumbuka msuwameso ili udahi wa Imulungu oneke kumwake."},{"book":"Yohana","chapter":"9","verse":"4","text":"Kwavija ing'hali imisi, tolondigwa tusang'hane sang'hano ya ija yanhumile. Ikilo yovika, baho kuduhu munhu yodaha kusang'hana."},{"book":"Yohana","chapter":"9","verse":"5","text":"Kipindi ning'hali mwiisi, niye na mulenge wa isi yose.”"},{"book":"Yohana","chapter":"9","verse":"6","text":"Viyamambukize kulonga vino, Yesu katema mate hasi, kabuluga nhope kwa mate gaja, abaho kambaka mgameso munhu ija msuwameso."},{"book":"Yohana","chapter":"9","verse":"7","text":"Yesu kamulongela, “Genda kasunhe kihanga chako hana dilamba da Siloamu.” Siloamu fambulo jake “Yatumigwe.” Avo munhu ija kachola, kasunha kihanga chake, kabwela yolola."},{"book":"Yohana","chapter":"9","verse":"8","text":"Wanhu weli mmabehi nayo, na wanhu wamonile aho umwaka yopula, ing'hali hainalawilila mbuli ino, wauza, “Vino ino siyo munhu ija yakalile na kupula?”"},{"book":"Yohana","chapter":"9","verse":"9","text":"Wanhu wayagwe walonga, “Iyo heyo,” lakini wayagwe walonga, “Aka, siyo heyo, kaigala nayo.”"},{"book":"Yohana","chapter":"9","verse":"10","text":"Wamuuza, “Vino kudahaze kulola?”"},{"book":"Yohana","chapter":"9","verse":"11","text":"Kawedika, “Munhu yokemigwa Yesu katenda nhope, kanibaka mgameso gangu, kanilongela nigenda Siloamu nikasunhe kihanga changu. Avo nichola, na bahaja vinisunhile nidaha kulola.”"},{"book":"Yohana","chapter":"9","verse":"12","text":"Wamuuza, “Munhu ayo kakwahi?”"},{"book":"Yohana","chapter":"9","verse":"13","text":"Abaho wamgala kwa Mafalisayo munhu ayo yakalile msuwameso."},{"book":"Yohana","chapter":"9","verse":"14","text":"Yesu viyatendile nhope na kumuhonya munhu ayo yakalile msuwameso ikala siku ya Kubwihila."},{"book":"Yohana","chapter":"9","verse":"15","text":"Abaho Mafalisayo wamuuza kabili munhu ayo viyadahile kulola. Kawalongela, “Kanibaka nhope mgameso gangu, nisunha kihanga changu, na sambi nodaha kulola.”"},{"book":"Yohana","chapter":"9","verse":"16","text":"Mafalisayo wayagwe walonga, “Munhu yatendile mbuli ino halawa kwa Imulungu bule, kwavija hadigoga lagizo da siku ya Kubwihila.”"},{"book":"Yohana","chapter":"9","verse":"17","text":"Avo Mafalisayo wabwelela kumuuza munhu ayo, “Kulonga kakuhonya usuwameso wako. Gweye kolongaze mbuli ya munhu ayo?”"},{"book":"Yohana","chapter":"9","verse":"18","text":"Hata ivo wakulu wa Wayahudi hawalondile kutogola kamba kakala msuwameso na sambi kodaha kulola. Avo wawakema tatake na mamake,"},{"book":"Yohana","chapter":"9","verse":"19","text":"Wayahudi wawauza, “Vino ino ayo mwanenu? Yumulonga kavumbuka msuwameso, lelo kadahaze kulola?”"},{"book":"Yohana","chapter":"9","verse":"20","text":"Tatake na mamake wawedika, “Tojuwa kamba heyo ayo mwanetu, na tojuwa kamba kavumbuka msuwameso."},{"book":"Yohana","chapter":"9","verse":"21","text":"Lakini hatujuwile sambi viyadahile kulola, wala hatumjuwile munhu yamuhonyile. Muuzeni mwenyego, heyo mkulu goya, kodaha kuwedika!”"},{"book":"Yohana","chapter":"9","verse":"22","text":"Tatake na mamake walonga vino kwavija wakala owadumba wakulu wa Wayahudi, kwavija Wayahudi walonga munhu yoyose yolonga komtogola Yesu kamba ayo Kilisito Mkombola kowingigwa mng'anda ya kumpula Imulungu."},{"book":"Yohana","chapter":"9","verse":"23","text":"Lekaavo tatake na mamake walonga, “Heyo mkulu goya, muuzeni!”"},{"book":"Yohana","chapter":"9","verse":"24","text":"Mwanza wa kabili wamkema munhu ija yavumbuke msuwameso, wamulongela, “Iduwile kwa Imulungu kamba kolonga ukweli! Tojuwa kamba munhu ino yakuhonyile kotenda nzambi.”"},{"book":"Yohana","chapter":"9","verse":"25","text":"Munhu ayo kawedika, “Mmhane kamba munhu ayo kotenda nzambi hebu hatenda bule. Kinhu kimoja kinjuwile, ng'hala silola, sambi nolola.”"},{"book":"Yohana","chapter":"9","verse":"26","text":"Wamuuza, “Vino kakutendela choni? Kakuhonyaze usuwameso wako?”"},{"book":"Yohana","chapter":"9","verse":"27","text":"Kawedika, “Nimala kuwalongela, lakini hamulonda kutegeleza. Vino habali molonda kuihulika kabili? Hebu na mweye vivija molonda kuwa wanahina zake?”"},{"book":"Yohana","chapter":"9","verse":"28","text":"Wamuliga na kumulongela, “Gweye kwa mwanahina wa munhu ayo! Siye twa wanahina wa Musa."},{"book":"Yohana","chapter":"9","verse":"29","text":"Tojuwa kamba Imulungu kalonga na Musa, lakini kwa munhu ayo, hatujuwile kolawa kwahi!”"},{"book":"Yohana","chapter":"9","verse":"30","text":"Munhu ija kawedika, “Mweye monyazanya! Hamkujuwile kuyalawile, lakini kanitenda nidahe kulola!"},{"book":"Yohana","chapter":"9","verse":"31","text":"Tojuwa kamba Imulungu hawategeleza wanhu otenda nzambi, lakini kowategeleza wanhu waja omtegeleza heyo na kusang'hana gaja goyolonda."},{"book":"Yohana","chapter":"9","verse":"32","text":"Tangu chanduso cha isi yose kuduhu munhu yahulike kamba munhu yoyose kamuhonya munhu yavumbuke msuwameso."},{"book":"Yohana","chapter":"9","verse":"33","text":"Maza munhu ino halawile kwa Imulungu, sambi yadahe kutenda mbuli ino.”"},{"book":"Yohana","chapter":"9","verse":"34","text":"Wamwidika, “Gweye kuvumbuka na kukulila mzizambi abaho kolonda kutufunza siye?” Avo wamuwinga mna ing'anda ya kumpula Imulungu."},{"book":"Yohana","chapter":"9","verse":"35","text":"Yesu viyahulike kamba wamuwinga mng'anda ya kumpula Imulungu, kamona munhu ayo kamuuza, “Vino gweye komtogola Mwana wa Munhu?”"},{"book":"Yohana","chapter":"9","verse":"36","text":"Munhu ayo kamwidika, “Go mkulu, nongela ayo nani, mhate kumtogola!”"},{"book":"Yohana","chapter":"9","verse":"37","text":"Yesu kamulongela, “Kumona, ayo heyo yolonga na gweye sambi.”"},{"book":"Yohana","chapter":"9","verse":"38","text":"Munhu ayo kalonga, “Notogola Mndewa.” Abaho kamfugamila Yesu."},{"book":"Yohana","chapter":"9","verse":"39","text":"Yesu kalonga, “Niza mwiisi ino kuwatagusa wanhu, avo waja hawalola walole na waja ogesa olola waleke kulola.”"},{"book":"Yohana","chapter":"9","verse":"40","text":"Mafalisayo wayagwe wakalile hamoja na Yesu viwamuhulike kolonga avo, wamuuza, “Vino kolonga na siye vivija hatulola?”"},{"book":"Yohana","chapter":"9","verse":"41","text":"Yesu kawedika, “Maza mkalile hamulola, sambi mutende nzambi. Lakini kwavija molonga molola, avo mung'hali motenda nzambi.”"}]}