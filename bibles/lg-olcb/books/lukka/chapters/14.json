{"data":[{"book":"Lukka","chapter":"14","verse":"1","text":"Awo olwatuuka ku lunaku lwa Ssabbiiti, Yesu bwe yali ng’agenze okulya mu nnyumba ey’omu ku bakulembeze b’Abafalisaayo, abantu bonna abaaliwo ne bamwekaliriza amaaso."},{"book":"Lukka","chapter":"14","verse":"2","text":"Waaliwo omusajja omulwadde w’entumbi ng’atudde okwolekera Yesu we yali."},{"book":"Lukka","chapter":"14","verse":"3","text":"Awo Yesu n’abuuza Abafalisaayo n’abannyonnyozi b’amateeka nti, “Kikkirizibwa okuwonya ku lunaku lwa Ssabbiiti, oba nedda?”"},{"book":"Lukka","chapter":"14","verse":"4","text":"Yesu yalaba tebazzeemu, kwe kukwata omusajja omulwadde ku mukono, n’amuwonya, n’amugamba yeetambulire."},{"book":"Lukka","chapter":"14","verse":"5","text":"N’alyoka abakyukira n’ababuuza nti, “Ani ku mmwe singa omwana we agwa mu kinnya oba ente ye n’egwa mu kinnya ku lunaku lwa Ssabbiiti, atamuggyayo oba atagiggyaayo mangwago?”"},{"book":"Lukka","chapter":"14","verse":"6","text":"Era ne batamuddamu."},{"book":"Lukka","chapter":"14","verse":"7","text":"Awo Yesu bwe yalaba abagenyi abaayitibwa n’abagerera olugero ng’agamba nti,"},{"book":"Lukka","chapter":"14","verse":"8","text":"“Bwe bakuyitanga ku mbaga ey’obugole, teweetuuzanga mu kifo ekisinga okuba eky’ekitiibwa kubanga singa ejjayo omugenyi akusinga ekitiibwa,"},{"book":"Lukka","chapter":"14","verse":"9","text":"eyakuyise ku mbaga ajja kumuleeta awo w’otudde akugambe nti, ‘Viira ono atuule awo w’otudde.’ Noolyoka ositukawo ng’oswadde ogende onoonye ekifo ekirala emabega."},{"book":"Lukka","chapter":"14","verse":"10","text":"Naye bwe bakuyitanga, otuulanga mu kifo eky’emabega, kale nno eyakuyise bw’ajja alyoke akugambe nti, ‘Mukwano gwange, jjangu nkutwale mu kifo eky’omu maaso.’ Noolyoka osituka nga ne bagenyi banno bakuwa ekitiibwa."},{"book":"Lukka","chapter":"14","verse":"11","text":"Kubanga buli muntu eyeegulumiza alitoowazibwa; n’oyo eyeetoowaza aligulumizibwa.”"},{"book":"Lukka","chapter":"14","verse":"12","text":"Awo Yesu n’akyukira eyamuyita n’amugamba nti, “Bw’otegekanga ekyemisana oba ekyeggulo, toyitanga mikwano gyo, wadde baganda bo, wadde ab’olulyo lwo, wadde baliraanwa bo abagagga; kubanga bw’okola otyo nabo bayinza okukuyita olulala ne baba ng’abakusasula."},{"book":"Lukka","chapter":"14","verse":"13","text":"Naye bw’ofumbanga ekijjulo, oyitanga abaavu, n’abagongobavu, n’abalema ne bamuzibe."},{"book":"Lukka","chapter":"14","verse":"14","text":"Oliweebwa omukisa kubanga bo tebalina kya kukusasula. Olisasulibwa mu kuzuukira kw’Abatuukirivu.”"},{"book":"Lukka","chapter":"14","verse":"15","text":"Omu ku bagenyi abaali batudde ku mmeeza bwe yawulira ebigambo ebyo n’agamba Yesu nti, “Alina omukisa oyo alirya embaga mu bwakabaka bwa Katonda.”"},{"book":"Lukka","chapter":"14","verse":"16","text":"Yesu n’amuddamu nti, “Waaliwo omusajja eyateekateeka okufumba embaga ennene, n’ayita abantu bangi."},{"book":"Lukka","chapter":"14","verse":"17","text":"Bwe yamala okutegeka, n’atuma omuddu we agende ategeeze abaayitibwa nti, ‘Mujje byonna biwedde okutegeka.’"},{"book":"Lukka","chapter":"14","verse":"18","text":"“Naye bonna ne batandika okwewolereza; eyasooka n’agamba nti, ‘Nnaakagula ennimiro noolwekyo njagala kugenda kugirambula. Nkusaba onsonyiwe, nneme kujja.’"},{"book":"Lukka","chapter":"14","verse":"19","text":"“Omulala n’agamba nti, ‘Nnakagula emigogo gy’ente ezirima etaano njagala kuzigezaamu. Nkusaba onsonyiwe nneme kujja.’"},{"book":"Lukka","chapter":"14","verse":"20","text":"“Omulala n’agamba nti, ‘Nnawasizza omukazi noolwekyo sisobola kujja.’"},{"book":"Lukka","chapter":"14","verse":"21","text":"“Omuddu n’akomawo n’ategeeza mukama we ng’abagenyi be yayita bwe bagambye. Mukama we n’anyiiga, n’amulagira agende mangu mu nguudo ez’omu kibuga ne mu bikubo, ayite abaavu n’abagongobavu, n’abalema, ne bamuzibe."},{"book":"Lukka","chapter":"14","verse":"22","text":"“Omuddu n’agamba mukama we nti, ‘Bonna mbayise nga bw’ondagidde, naye era mu kisenge ky’embaga mukyalimu ebifo.’"},{"book":"Lukka","chapter":"14","verse":"23","text":"“N’agamba omuddu we nti, ‘Genda mu nguudo ez’omu byalo ne mu bukubo obutono okubirize b’onoosangayo bajje, ennyumba yange ejjule."},{"book":"Lukka","chapter":"14","verse":"24","text":"Era mbategeeza nti tewali n’omu ku abo be nayita alirya ku mbaga yange.’ ”"},{"book":"Lukka","chapter":"14","verse":"25","text":"Awo ebibiina by’abantu bangi nnyo bwe baali bagoberera Yesu, n’akyuka n’abagamba nti,"},{"book":"Lukka","chapter":"14","verse":"26","text":"“Omuntu bw’anajjanga gye ndi, n’atakyawa kitaawe, oba nnyina, oba mukyala we n’abaana be, oba baganda be oba bannyina, newaakubadde obulamu bwe ye yennyini, tayinzenga kuba muyigirizwa wange."},{"book":"Lukka","chapter":"14","verse":"27","text":"Era oyo ateetikka musaalaba gwe n’angoberera, tayinza kuba muyigirizwa wange."},{"book":"Lukka","chapter":"14","verse":"28","text":"“Singa omu ku mmwe ayagala okuzimba omulungooti, tamala kutuula n’abalirira omuwendo omulimu ogwo gwe gunaatwala, n’alaba obanga ensimbi ezeetaagibwa azirina okugumaliriza?"},{"book":"Lukka","chapter":"14","verse":"29","text":"Kubanga singa tagumaliriza n’akoma ku musingi gwokka, buli agulaba atandika okumusekerera,"},{"book":"Lukka","chapter":"14","verse":"30","text":"nga bw’agamba nti, ‘Omuntu ono yatandika okuzimba naye n’alemwa okumaliriza!’"},{"book":"Lukka","chapter":"14","verse":"31","text":"“Oba kabaka ki agenda okulwana ne kabaka omulala amulumba, tamala kutuula n’abalirira obanga n’abaserikale omutwalo ogumu b’alina, asobola okulwanyisa kabaka omulala ajja okumulumba n’abaserikale emitwalo ebiri?"},{"book":"Lukka","chapter":"14","verse":"32","text":"Bw’afumiitiriza n’alaba nga tajja kusobola, atumira kabaka oli omubaka, ng’akyaliko wala, okuteesa emirembe."},{"book":"Lukka","chapter":"14","verse":"33","text":"Kale, buli muntu ku mmwe ateefiiriza byonna by’alina, tayinza kuba muyigirizwa wange."},{"book":"Lukka","chapter":"14","verse":"34","text":"“Omunnyo mulungi, naye singa guggwaamu ensa, guzibwamu gutya obuka bwagwo?"},{"book":"Lukka","chapter":"14","verse":"35","text":"Guba tegukyalina mugaso n’akamu mu ttaka wadde ne mu bigimusa, noolwekyo gusuulibwa bweru. Alina amatu agawulira awulire.”"}]}