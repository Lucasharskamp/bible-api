{"data":[{"book":"Namako","chapter":"13","verse":"1","text":"Yesu vaakhuma awe Inupa ya Nlhuku, owiittucha mmoka nkeera, “Owiittuchiha! Nkoonani inupa chi ni malhuku athekelhiye chinre aya worera chiyo!”"},{"book":"Namako","chapter":"13","verse":"2","text":"Yesu nkaamwakhulha, eeraka, “Nnowoona chi inupa chulhupalhe chi? Khaniwo nlhuku ninottuna uhalha vaa, kila ittu inowa uphomolhiya.”"},{"book":"Namako","chapter":"13","verse":"3","text":"Yesu aari nakanlhe vachulhu Mwaako wo Mizeituni, miitho anari awehaka Inupa ya Nlhuku, Napeturo ni Nayakhobo ni Nayohana ni Naandorea nkayaawacha unkoha wo ntemera."},{"book":"Namako","chapter":"13","verse":"4","text":"“Nkanihimerieni yoyo mwaha uyo unohalha ukhalha iyaakhani? Ni ithikineha chani chinohalha unichuwelhiha wiira uhaatameria?”"},{"book":"Namako","chapter":"13","verse":"5","text":"Yesu nkaahimiachera eeraka, “Mwiishungeke nhiwe mwaathepiachiya ni ntu."},{"book":"Namako","chapter":"13","verse":"6","text":"Anoowa attu enchi aromolhachaka nchina naka eepangaka, Phi mii! Aapoterihaka attu enchi."},{"book":"Namako","chapter":"13","verse":"7","text":"Vanottuna inyu wiiwa mwaha wo ikhoto chinaatakaniya vakhiviru ni cho utayi nhithemwe. Chonkhaye chiyo chinowa upangia, nansho ihikhalhaka umalha wo ilhapo."},{"book":"Namako","chapter":"13","verse":"8","text":"Makosho anowa waatakana, imwene ni imwene ikina. Ilhapo inowa utikhinyachiya mwonkhaye, attu akelhiyaka ni ikuruna yo woopiha. Chonkhaye chiyo chinowa uholhelha thoko chinera aya nkuri vanoyariaa awe mwaana."},{"book":"Namako","chapter":"13","verse":"9","text":"“Nansho mwaattiva nthepeke ukhalha mwiishungaka. Ukhalhawaya nnoowa mwaavariya ni urweehiya umilhatuni. Nnowa waatakachiya mu inupa cho unlhapelha Nlhuku, nnowa weemeshiya wa attu o utawara ni wo mamwene wo nlhatu waka ni uhimiechesha Malhove Orera."},{"book":"Namako","chapter":"13","verse":"10","text":"Nansho umalha uhinaaya, Malhove Orera anowa wiittuchihiya wa makosho onkhaye."},{"book":"Namako","chapter":"13","verse":"11","text":"Ni vawo vanottuna inyu uvariya ni urweehiya umilhatuni vawo, nhiwe mwoova wiira nnottuna wulhumachani, mmweeke mwolhumacha iriyoothe ivahiye inyu. Ukhalhawaya malhove ayo khanowa ukhalha awinyu, anottuna wuulhumachiya ni Iphumu ya Nlhuku."},{"book":"Namako","chapter":"13","verse":"12","text":"Attu anowa waathumiha achihimaya eeviye, manyanaangoro anowa waathumiha achishaana aya. Ashaana ni ayo anowa waathumiha manyanaangoro ni uweeva."},{"book":"Namako","chapter":"13","verse":"13","text":"Attu onkhaye anowa uuvengani wo nlhatu waka. Nansho nohalha uvilhelha wo uhoochaa nowa woopolhiya."},{"book":"Namako","chapter":"13","verse":"14","text":"“Nnowa woona ‘Nrusho no utanganya’ ninemenlhe vamapuroni vatakatifu.” Noshoma achuwelheke chinohimiya! “Vavawo arii Uyudea attawelheke umiakoni."},{"book":"Namako","chapter":"13","verse":"15","text":"Ntu ri vachulhu nchaara no inupa awe, hikhuruwe vathi uukushani ittu."},{"book":"Namako","chapter":"13","verse":"16","text":"Ntu ri umatani hihokolhie uwani uukushani ikuwo awe."},{"book":"Namako","chapter":"13","verse":"17","text":"Ahothapana manyopani ari ni iweyi ni alhe anaamwiha ashaana yayo mahuku ayo!"},{"book":"Namako","chapter":"13","verse":"18","text":"Munlhapelheke Nlhuku wiira yayo mahuku ayo ahiwe nlhaalha wo uririya!"},{"book":"Namako","chapter":"13","verse":"19","text":"Ukhalhawaya uhuva waya unowa uweria chinene vahinapacha woonia toka Nlhuku voopilhe awe ilhapo mpaka nna. Mena khanowa upangia tho."},{"book":"Namako","chapter":"13","verse":"20","text":"Nansho Athithi ahokuwukulha yayo mahuku ayo, ihikaari chiicho, khaawo ntu akoopolhiye. Ilha inottuna upangia wo woonelha ikiriri attu athanlhiye, phi chiichammo etu mahuku ayo ahowukulhiya."},{"book":"Namako","chapter":"13","verse":"21","text":"“Ni vavawo awaakaru ntu eeraka, ‘Mwooneke, Kuristo ri va!’ Ama ‘Mwooneke rii valhe!’ Nhinrumelhelhe."},{"book":"Namako","chapter":"13","verse":"22","text":"Ukhalhawaya ashi kuristo o woothacha ni anamilhohi o woothacha enchi anowa woonia. Anowa upanga cho ushangiha ni ithikineha chinchi wo waapoteriha ata attu athanlhiye ni Nlhuku, yooriaaka."},{"book":"Namako","chapter":"13","verse":"23","text":"Nhiittialhe! Kihouhimeriani chi chittu chonkhaye chi mahuku ahinaya uphiya."},{"book":"Namako","chapter":"13","verse":"24","text":"“Paahi etu, umalha wo yayo mahuku o uhuva ayo, nchuwa ninowa uhelhiya ipiphi, ni mweeri khunowa waapharelha."},{"book":"Namako","chapter":"13","verse":"25","text":"Ittotwa chinowa umora ni machiri o wiirimu anowa utikhinyia."},{"book":"Namako","chapter":"13","verse":"26","text":"Vavawo Mwaana a Ntu nowa woonia, awaaka mmahuteni wo ikuru ni nthimicho."},{"book":"Namako","chapter":"13","verse":"27","text":"Nowa waaruma minepa o wiirimu avire mithelha ncheshe chonkhaye cho iphioo aakhungurachaka attu athanlhiye ni Nlhuku aviraka uno ni uno."},{"book":"Namako","chapter":"13","verse":"28","text":"“Mwiittucheke malhikaaniho o nkhuyu. Vanochokholha aya uphuwa mathaakhuru makithi, vavawo inoochuwania wiira nlhaalha uhaatama."},{"book":"Namako","chapter":"13","verse":"29","text":"Wo chiichammo etu, vanohalha inyu woona chiicho, nnowa uchuwelha wiira uwa wo Mwaana a Ntu uhaatama."},{"book":"Namako","chapter":"13","verse":"30","text":"Wo ikekhiaye muupuwelheke wiira yayo anowa upangia ilha iyari ilha ihinavira."},{"book":"Namako","chapter":"13","verse":"31","text":"Irimu ni ilhapo chinowa uvira, nansho malhove aka mii khanovira mena."},{"book":"Namako","chapter":"13","verse":"32","text":"“Khaawo ntu chuwenlhe, chiripothe, iyaakhani au nihuku naani noowa, uchokholha wo minepa cho wiirimu, mena Mwaana, ahikhalhe Athithi anene phi chuwenlhe."},{"book":"Namako","chapter":"13","verse":"33","text":"Nshelhelhiheke, nhiittialhe, nlhapelheke ukhalhawaya khanchuwenlhe nihuku naani."},{"book":"Namako","chapter":"13","verse":"34","text":"Inowa ukhalha thoko ntu nothama uwannyawe ni urwaa nkwaha wo utayi chinaalhehera awe ni waavaha ikuru anamitheko awe, ni unruma ntu o ushunga inupa awe wiira hiitialhe."},{"book":"Namako","chapter":"13","verse":"35","text":"Nkhalheke miitho etu, ukhalhawaya khanchuwenlhe wiira anene inupa anohalha uhokolhia nihuku naani, uchechilho ama uhiyu variyari ama mapikoosha ama wichishu."},{"book":"Namako","chapter":"13","verse":"36","text":"Ahokolhiaka wo uhichuwania, ahuuphwanyeni nnarumpe."},{"book":"Namako","chapter":"13","verse":"37","text":"Nlhove kinohimiaka uwaninyu mwaattiva, phi nno kinohimiaka wa attu onkhaye, Nshelhelhiheke!”"}]}