{"data":[{"book":"Yoani","chapter":"4","verse":"1","text":"Mafalisayo baayu'wine panga Yesu endebatisa no pata banamasi' baingi kulikoni Yoani."},{"book":"Yoani","chapter":"4","verse":"2","text":"Lakini ywabatisage aai Yesu mwene lili, baai banamasi' bake."},{"book":"Yoani","chapter":"4","verse":"3","text":"Yesu paayu'wine makowe go, aabu'i Yudea no buyangania kai' Galilaya."},{"book":"Yoani","chapter":"4","verse":"4","text":"Bai mwanja wo aapalikwe pi'tya kunkoa wa Samalia."},{"book":"Yoani","chapter":"4","verse":"5","text":"Ngaika ku kilambo simo sa ku Samalia sakikemelwa Sukali papipi na nng'unda wa Yakobi waampei mwana wake Yusupu."},{"book":"Yoani","chapter":"4","verse":"6","text":"Pandu po, nga palwabile lu'si' lwa Yakobi. Naywembe Yesu aabile atotokilwe kwa mwanja, ngatama pambwega ya lu'si'. Lisu'ba lyaai mu saa sita muntwekati."},{"book":"Yoani","chapter":"4","verse":"7","text":"Ngaisa nnwawa yumo Nsamalia teka masi'. Yesu ngammakia, “Nilu'ba masi' ninywe.”"},{"book":"Yoani","chapter":"4","verse":"8","text":"(Wakati wo, banamasi' bake baayi'i kumisengo pi'ma kilyo.)"},{"book":"Yoani","chapter":"4","verse":"9","text":"Yu'lu' nnwawa ngannyangwa, “Wenga wa Nnyahudi nanenga na nnwawa Nsamalia. Kwa buli unilu'ba nikupei masi' go nywa?” (Kwa mwanjaa Ayahudi bayangabanikali na Asamalia.)"},{"book":"Yoani","chapter":"4","verse":"10","text":"Yesu ngannyangwa, “Kenda ukatanga sawesa kupeya Nnu'ngu' na nyai ywakulu'ba umpei masi' go nywa, wenga ulu'e kunnu'ba ywembe na alu'e kupeya masi' gagaleta ukoto”."},{"book":"Yoani","chapter":"4","verse":"11","text":"Yu'lu' nnwawa ngannyangwa, “Bwana, wenga ntu'pu' nnobo wo tekya, na lu'si' lu' luyendekeya. Ulu'a gapata kwaku' ago masi' ga ukoto?"},{"book":"Yoani","chapter":"4","verse":"12","text":"Kwani wenga wampi'ndo kulikoni au'ku' bitu Yakobi, ywembe ngaywatupei lu'si' lu' lwalwaampwaike ywembe na bana bake, na myugo yake yendenywa?”"},{"book":"Yoani","chapter":"4","verse":"13","text":"Yesu ngannyangwa, “Kila mundu ywanywa masi' ga lu'si' lu' aaminya nnyota kai'."},{"book":"Yoani","chapter":"4","verse":"14","text":"Lakini ywaalu'a nywa masi' ganaampeya nenga, aaibonali nnyota milele. Masi' ganaampeya ne, nkati yake sabaa kinywanyu sa masi' ga ukoto na kumpeya ukoto wangayomoka.”"},{"book":"Yoani","chapter":"4","verse":"15","text":"Aywo nnwawa ngammakia, “Bwana, unipei ago masi', li'nga nakane minya nnyota kai', na kanenise pano palu'si' teka masi'.”"},{"book":"Yoani","chapter":"4","verse":"16","text":"Yesu ngammakia, “Uyende ukankeme nsengogo, wise nakwe pano.”"},{"book":"Yoani","chapter":"4","verse":"17","text":"Aywo nnwawa ngammakia, “Nenga ntu'pu' nnalu'me,” Yesu ngammakia, “Golongei kakape panga wenga nnalu'me ntu'pu'."},{"book":"Yoani","chapter":"4","verse":"18","text":"Kwa mwanjaa uyomwike tama na analu'me batano na ywotama nakwe nambi'yambi' nsengogo li, apo ulongei kakape.”"},{"book":"Yoani","chapter":"4","verse":"19","text":"Yu'lu' nnwawa ngabaya, “Bwana, ibonekana mpu'la bai panga, wenga wa nnondoli wa Nnu'ngu'."},{"book":"Yoani","chapter":"4","verse":"20","text":"Api'ndo bitu bankilikityage Nnu'ngu' panani ya kitu'mbi' si'no, lakini mwenga mubaya panga pandu pa kunkilikitya Nnu'ngu' ku'lu' ku Yelusalemu.”"},{"book":"Yoani","chapter":"4","verse":"21","text":"Yesu ngammakia, “Mau', muniu'bi'li panga nsimu wendaisa, nsimu wo ntu'pu' pabaalu'a kwakilikitya Tati' panani ya kitu'mbi' si', ata ku'lu' ku Yelusalemu."},{"book":"Yoani","chapter":"4","verse":"22","text":"Mwenga mwa Asamalia, muntangiteli ywamunkilikitya. Twayahudi tuntangite Nnu'ngu' ywatunkilikitya kwa mwanjaa ukosopoli wisi kwa ndi'la ya Ayahudi."},{"book":"Yoani","chapter":"4","verse":"23","text":"Lakini nsimu wendaisa, kai' uyomwike isa, babaankilikitya Nnu'ngu' kwa kakape, baakilikitya Tati' kwa loo na kakape. Kwa mwanjaa Tati' bapala bandu babankilikitya Nnu'ngu' kwa nyo."},{"book":"Yoani","chapter":"4","verse":"24","text":"Nnu'ngu' nga loo, na bandu boti babankilikitya, bapalikwa bankilikiti kwa loo na ukakape.”"},{"book":"Yoani","chapter":"4","verse":"25","text":"Yu'lu' nnwawa ngammakia, “Nitangite panga Masiya, ywakemelwa Kilisitu, endaisa. Paaisa, aatubakia kila kikowe.”"},{"book":"Yoani","chapter":"4","verse":"26","text":"Yesu ngammakia, “Nenga nanilongela nawenga nga na Masiya wene.”"},{"book":"Yoani","chapter":"4","verse":"27","text":"Palongelage na nnwawa ywo, banamasi' bake baai kababuyangana. Baatisangala muno kummona kalongela na nnwawa. Lakini ntu'pu' ywannalwiye, “Upala namani kwa nnwawa yu'?” Au, “Mwanjaa namani ulongela na nnwawa?”"},{"book":"Yoani","chapter":"4","verse":"28","text":"Yu'lu' nnwawa aakilei kibi'ga sake no buyangania kumisengo na kwabakia bandu,"},{"book":"Yoani","chapter":"4","verse":"29","text":"“Mwise samunnole mundu ywanibakiye kila kili'be sanikipangite! Buli, iwesa panga kwaali' ayu' nga Kilisitu?”"},{"book":"Yoani","chapter":"4","verse":"30","text":"Bai, bandu ngabakongolekana bu'ka mumisengo kunnyendelya Yesu."},{"book":"Yoani","chapter":"4","verse":"31","text":"Akwo nsu'gu' banamasi' bendekumpembelelya kababaya, “Mwalimu, ulye.”"},{"book":"Yoani","chapter":"4","verse":"32","text":"Lakini ywembe ngaabakia, “Nenga nibile na kilyo samukotwike kitanga mwenga.”"},{"book":"Yoani","chapter":"4","verse":"33","text":"Bai, banamasi' ngabatumbwa laluyana, “Kubile na mundu ywanneti kilyo?”"},{"book":"Yoani","chapter":"4","verse":"34","text":"Yesu ngaabakia, “Kilyo sangu' panga si'lu' sapala ywanitumike no timisa lyengo lyake."},{"book":"Yoani","chapter":"4","verse":"35","text":"Mwenga mubaya, ‘Igali myei mine bai ika nsimu wo una.’ Lakini nenga nimmakianga, mutu'ndu'bi'ye minyo ginu muilinguli yakulya mumigunda mwaiyei, ili'nda unilwa."},{"book":"Yoani","chapter":"4","verse":"36","text":"Ywauna apata mbokoboko yake, na akongwa yakulya no bi'ka muukoto wangayomoka, li'nga yu'lu' ywapanda na ywauna, banapusike pamope."},{"book":"Yoani","chapter":"4","verse":"37","text":"Kwa nyo nnongelo wu' wa kakape, ‘Apandi bi'ngi', Auni bi'ngi'.’"},{"book":"Yoani","chapter":"4","verse":"38","text":"Nenga nintumike mukaune yakulya yangaaukilya. Bi'ngi' baapangite kasi, lakini mwenga mupata bu'ka mulyusu lyabe.”"},{"book":"Yoani","chapter":"4","verse":"39","text":"Asamalia baingi ba kilambo si'lu' bamwu'bi'li kwa kitumbu sa makowe gaalongei aywo nnwawa, “Anibakiye makowe goti ganigapangite.”"},{"book":"Yoani","chapter":"4","verse":"40","text":"Kwa nyo balu' Asamalia bannyendeli Yesu na kunnu'ba atame nabo, nembe ngatama po masu'ba gabi'li'."},{"book":"Yoani","chapter":"4","verse":"41","text":"Bandu baingi baatiu'bi'lya kwa kitumbu sa liyi'gi'yo lyake Yesu."},{"book":"Yoani","chapter":"4","verse":"42","text":"Ngabammakia yu'lu' nnwawa, “Tuu'bi'lile lelo, kwenda kwa makowe gako bai lili, ila kwa mwanjaa tunnyu'wine twabene. Tutangite kakape panga ayu' nga Nkosopoli wa dunia.”"},{"book":"Yoani","chapter":"4","verse":"43","text":"Pagapite galu' masu'ba gabi'li', Yesu aatibu'ka yenda ku Galilaya,"},{"book":"Yoani","chapter":"4","verse":"44","text":"mwanjaa Yesu mwene aalongei mpu'la panga, “Nnondoli wa Nnu'ngu' aisimilwali panni'ma wake.”"},{"book":"Yoani","chapter":"4","verse":"45","text":"Bai paikite Galilaya, Agalilaya baingi baatikunkemya, kwa mwanjaa nabembe baabile kusi'li'ku'si'li'ku' ya Pasika, baagabweni makowe gagapangite Yesu akwo Yelusalemu ku Pasika."},{"book":"Yoani","chapter":"4","verse":"46","text":"Yesu aaikite kai' kukilambo sa kana, kunkoa wa Galilaya, pandu paagalambwiye masi' panga divai. Kwaabile na mpi'ndo yumo ywa silikali ywaabile na mwana ntamwe akwo ku Kapernaumu."},{"book":"Yoani","chapter":"4","verse":"47","text":"Bai, ayo mundu paayu'wine panga Yesu aaisi popo pa Galilaya bu'ka ku Yudea, aatikunnyendelya na kunnu'ba aise antepwe mwana wake ywaabile ntamwe katetelya."},{"book":"Yoani","chapter":"4","verse":"48","text":"Yesu ngammakia, “Mwabandu mwenga mana mukotwike kwibona myanju na mangelongelo mwau'bi'lyali katu.”"},{"book":"Yoani","chapter":"4","verse":"49","text":"Yu'lu' mpi'ndo ywa silikali ngammakia, “Bwana, nikulu'ba wise mwana wangu' abile balo anawaali.”"},{"book":"Yoani","chapter":"4","verse":"50","text":"Yesu ngammakia, “Uyende bai, mwana wako ayu'yu'kilwe.” Aywo mundu ngau'bi'lya gaalongei Yesu, ngabu'ka."},{"book":"Yoani","chapter":"4","verse":"51","text":"Paabile mundi'la aakwembine na atumisi bake ngabammakia panga, mwana wake aai mwu'mi."},{"book":"Yoani","chapter":"4","verse":"52","text":"Nembe ngalaluya saa yayu'yu'kilwe mwana, ngabammakia, “Nsango wammu'i liso musaa saba ya muntwekati.”"},{"book":"Yoani","chapter":"4","verse":"53","text":"Abo tati' ba mwana ngabaku'mbu'kya panga ayo nga yai saa yabakiyilwe na Yesu, “Mwana wako ayu'yu'kilwe.” Kwa nyo ywembe pamope na boti ba panyumba yake ngabamwu'bi'lya Yesu."},{"book":"Yoani","chapter":"4","verse":"54","text":"Awo waai mwanju wenebi'li' waupangite Yesu kabu'ka Yudea yenda Galilaya."}]}