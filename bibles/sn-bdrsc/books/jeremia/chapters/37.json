{"data":[{"book":"Jeremia","chapter":"37","verse":"1","text":"Zedhekia mwanakomana waJosia akagadzwa kuva mambo weJudha naNebhukadhinezari mambo weBhabhironi; iye akabata ushe panzvimbo yaJehoyakini mwanakomana waJehoyakimi."},{"book":"Jeremia","chapter":"37","verse":"2","text":"Asi iye kana varanda vake kana vanhu venyika iyoyo, havana kuteerera mashoko akanga ataurwa naJehovha kubudikidza naJeremia muprofita."},{"book":"Jeremia","chapter":"37","verse":"3","text":"Kunyange zvakadaro, mambo Zedhekia akatuma Jehukari mwanakomana waSheremia, nomuprista Zefania mwanakomana waMaaseya kuna Jeremia muprofita namashoko aya: “Ndapota tinyengetererewo kuna Jehovha Mwari wedu.”"},{"book":"Jeremia","chapter":"37","verse":"4","text":"Zvino Jeremia akanga akasununguka kupinda nokubuda pakati pavanhu, nokuti akanga asati apfigirwa mutorongo."},{"book":"Jeremia","chapter":"37","verse":"5","text":"Hondo yaFaro yakanga yauya ichibva kuIjipiti, zvino vaBhabhironi vakanga vakakomba Jerusarema vakati vanzwa shoko pamusoro pavo, vakabva paJerusarema."},{"book":"Jeremia","chapter":"37","verse":"6","text":"Ipapo shoko raJehovha rakasvika kuna Jeremia muprofita, richiti,"},{"book":"Jeremia","chapter":"37","verse":"7","text":"“Zvanzi naJehovha, Mwari weIsraeri: Udza mambo weJudha, iye akakutuma kuzondibvunza, kuti, ‘Hondo yaFaro yakauya kuzokubatsirai, ichadzokera kuIjipiti kunyika yavo."},{"book":"Jeremia","chapter":"37","verse":"8","text":"Ipapo vaBhabhironi vachadzokazve vagorwisa guta rino; vacharikunda uye vacharipisa nomoto.’"},{"book":"Jeremia","chapter":"37","verse":"9","text":"“Zvanzi naJehovha: Musazvinyengera muchifunga kuti, ‘Zvirokwazvo vaBhabhironi vachabva kwatiri.’ Kwete, havangabvi!"},{"book":"Jeremia","chapter":"37","verse":"10","text":"Kunyange dai mungakunda hondo yose yavaBhabhironi iri kukurwisai uye kugosara vakakuvara bedzi mumatende, ivavo vachauya vagopisa guta rino.”"},{"book":"Jeremia","chapter":"37","verse":"11","text":"Shure kwokubva kwehondo yavaBhabhironi muJerusarema nokuda kwehondo yaFaro,"},{"book":"Jeremia","chapter":"37","verse":"12","text":"Jeremia akatanga kubuda muguta kuti aende kunyika yeBhenjamini kundotora mugove wake wenhaka pakati pavanhu ikoko."},{"book":"Jeremia","chapter":"37","verse":"13","text":"Asi akati asvika paSuo raBhenjamini, mukuru wavarindi, ainzi Irija mwanakomana waSheremia, mwanakomana waHanania, akamusunga ndokuti, “Iwe wava kutiza uchienda kuvaBhabhironi!”"},{"book":"Jeremia","chapter":"37","verse":"14","text":"Jeremia akati, “Handizvo, kwete! Handizi kutiza ndichienda kuvaBhabhironi!” Asi Irija haana kuda kumunzwa; asi akasunga Jeremia ndokumuendesa kumachinda."},{"book":"Jeremia","chapter":"37","verse":"15","text":"Ivo vakatsamwira Jeremia vakaita kuti arohwe uye kuti aiswe mutorongo mumba maJonatani munyori, yavakanga vaita torongo."},{"book":"Jeremia","chapter":"37","verse":"16","text":"Jeremia akaiswa mutorongo romugomba, umo maakagara nguva yakareba."},{"book":"Jeremia","chapter":"37","verse":"17","text":"Ipapo mambo Zedhekia akatuma nhume kundomutora akaita kuti aiswe kumuzinda, kwaakamubvunza pakavanda, achiti, “Pane shoko rabva kuna Jehovha here?”"},{"book":"Jeremia","chapter":"37","verse":"18","text":"Ipapo Jeremia akati kuna Mambo Zedhekia, “Mhaka yandakapara nemi kana machinda enyu kana navanhu ava, ndeyeiko kuti mundipfigire mutorongo?"},{"book":"Jeremia","chapter":"37","verse":"19","text":"Varipiko vaprofita venyu vakakuprofitirai vachiti, ‘Mambo weBhabhironi haazi kuzokurwisai kana kurwisa nyika ino’?"},{"book":"Jeremia","chapter":"37","verse":"20","text":"Asi zvino ishe wangu mambo, ndapota inzwai. Regai ndisvitse kwamuri chikumbiro changu: Musandidzoserazve kumba kwaJonatani munyori nokuti ndingafirako.”"},{"book":"Jeremia","chapter":"37","verse":"21","text":"Ipapo mambo Zedhekia akarayira kuti Jeremia aiswe muruvazhe rwavarindi uye kuti apiwe chingwa chaibva mumugwagwa wavabiki zuva rimwe nerimwe kusvikira musisina chingwa muguta. Saka Jeremia akaramba ari muruvazhe rwavarindi."}]}