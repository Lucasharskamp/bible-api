{"data":[{"book":"Genesisi","chapter":"43","verse":"1","text":"Zvino nzara yakanga ichakanyanya munyika."},{"book":"Genesisi","chapter":"43","verse":"2","text":"Saka vakati vadya zviyo zvose zvavakanga vabva nazvo kuIjipiti, baba vavo vakati kwavari, “Dzokerai mundotitengera zvimwe zvokudya.”"},{"book":"Genesisi","chapter":"43","verse":"3","text":"Asi Judha akati kwavari, “Murume uya akatiyambira kwazvo akati, ‘Hamungazooni chiso changuzve kunze kwokunge mununʼuna wenyu auya nemi.’"},{"book":"Genesisi","chapter":"43","verse":"4","text":"Kana mukaendesa mununʼuna wedu nesu, tichaenda kundokutengerai zvokudya."},{"book":"Genesisi","chapter":"43","verse":"5","text":"Asi kana mukasamuendesa, hatingatongoendi, nokuti murume uya akati, ‘Hamungazooni chiso changuzve kunze kwokunge mununʼuna wenyu auya nemi.’ ”"},{"book":"Genesisi","chapter":"43","verse":"6","text":"Israeri akabvunza akati, “Seiko makauyisa dambudziko iri pamusoro pangu zvamakaudza murume uyu kuti muno mumwe mununʼuna?”"},{"book":"Genesisi","chapter":"43","verse":"7","text":"Ivo vakapindura vakati, “Murume uyu akatibvunzisisa kwazvo nezvedu uye nezvemhuri yedu. Akati, ‘Baba venyu vachiri vapenyu here? Muno mumwe mununʼuna here?’ Takangopindura mubvunzo wake zvakanaka. Ko, taiziva sei kuti aizoti, ‘Uyai nomununʼuna wenyu kuno?’ ”"},{"book":"Genesisi","chapter":"43","verse":"8","text":"Ipapo Judha akati kuna Israeri baba vake, “Tumai mukomana pamwe chete neni tibve taenda izvozvi, kuitira kuti isu nemi navana vedu tirarame uye tirege kufa."},{"book":"Genesisi","chapter":"43","verse":"9","text":"Ini pachangu ndichava rubatso rwokuchengetedzeka kwake; musiyei muruoko rwangu pachangu. Kana ndikasadzoka naye kwamuri ndikamumisa pamberi penyu, ini ndichava nemhosva pamberi penyu muupenyu hwangu hwose."},{"book":"Genesisi","chapter":"43","verse":"10","text":"Izvozvi dai tisina kunonoka, tingadai takatoenda uye takatodzoka kaviri kwose.”"},{"book":"Genesisi","chapter":"43","verse":"11","text":"Ipapo baba vavo Israeri vakati kwavari, “Kana zvakadaro, itai izvi zvino: Isai zvimwe zvibereko zvemichero yenyika ino zvakaisvonaka mumasaga enyu uye mugoenda nazvo sezvipo kumurume uyo, bharimu shoma shoma, nouchi hushoma shoma, zvinonhuhwira nemura, nzungu dzomupistakio namaarimondi."},{"book":"Genesisi","chapter":"43","verse":"12","text":"Mutakure mari yakapetwa kaviri, nokuti munofanira kudzorera mari yakanga yadzoserwa pamiromo yamasaga enyu. Zvichida kwaiva kukanganisa."},{"book":"Genesisi","chapter":"43","verse":"13","text":"Toraiwo mununʼuna wenyu mudzokere izvozvi kumunhu uyo."},{"book":"Genesisi","chapter":"43","verse":"14","text":"Uye Mwari Wamasimba Ose ngaakunzwirei ngoni pamberi pomunhu uyo kuitira kuti asunungure mumwe mununʼuna wenyu naBhenjamini uye vagodzokazve nemi. Kana ndirini, kana ndafirwa navana vangu, ndafirwa hangu.”"},{"book":"Genesisi","chapter":"43","verse":"15","text":"Saka varume vakatora zvipo nemari yakapetwa kaviri, naBhenjaminiwo. Vakakurumidza kuburuka kuIjipiti vakandozviratidza kuna Josefa."},{"book":"Genesisi","chapter":"43","verse":"16","text":"Josefa akati achiona Bhenjamini anavo, akati kuvatariri veimba yake, “Torai varume ava muende navo kumba kwangu, muuraye chipfuwo mugogadzira zvokudya; vanofanira kudya neni masikati ano.”"},{"book":"Genesisi","chapter":"43","verse":"17","text":"Varume vakaita sezvavakanga vaudzwa naJosefa vakabva vatora varume vaya vakaenda navo kumba kwaJosefa."},{"book":"Genesisi","chapter":"43","verse":"18","text":"Zvino varume vaya vakatya pavakatorwa vakaendwa navo kumba kwake. Vakafunga vakati, “Tauyiswa muno nokuda kwemari iya yakadzoserwa mumasaga edu panguva yokutanga. Anoda kutirwisa, agotikunda, agotisunga senhapwa uye agotora mbongoro dzedu.”"},{"book":"Genesisi","chapter":"43","verse":"19","text":"Saka vakaenda kumutariri waJosefa vakandotaura naye pamukova wokupinda mumba make."},{"book":"Genesisi","chapter":"43","verse":"20","text":"Vakati kwaari, “Tapota ishe, takauya kuno panguva yokutanga kuti tizotenga zvokudya."},{"book":"Genesisi","chapter":"43","verse":"21","text":"Asi patakamira pane imwe nzvimbo usiku, takazarura masaga edu uye mumwe nomumwe wedu akawana mari yake iri pamuromo wesaga, iyo mari yacho yose zvayo. Saka tadzoka nayo."},{"book":"Genesisi","chapter":"43","verse":"22","text":"Tauyawo neimwe mari yokuti tizotenga zvokudya. Hatizivi akaisa mari yedu mumasaga edu.”"},{"book":"Genesisi","chapter":"43","verse":"23","text":"Iye akati, “Zvakanakai. Musatya henyu Mwari wenyu, iye Mwari wababa venyu, ndiye akakupai pfuma mumasaga enyu, ini ndakagamuchira mari yenyu.” Ipapo akabudisa Simeoni akamuuyisa kwavari."},{"book":"Genesisi","chapter":"43","verse":"24","text":"Mutariri uya akauyisa varume vaya mumba maJosefa, akavapa mvura kuti vashambe tsoka dzavo uye akapa mbongoro dzavo zvokudya."},{"book":"Genesisi","chapter":"43","verse":"25","text":"Vakagadzira zvipo zvokupa Josefa pakusvika kwake masikati, nokuti vakanga vanzwa kuti vachandodya ikoko."},{"book":"Genesisi","chapter":"43","verse":"26","text":"Josefa akati auya kumba, ivo vakamupa zvipo zvavakanga vapinda nazvo mumba, uye vakakotamira pasi kwaari."},{"book":"Genesisi","chapter":"43","verse":"27","text":"Akavabvunza mufaro, uye akati, “Vakadii baba venyu, mutana, vamakandiudza nezvavo? Vachiri vapenyu here?”"},{"book":"Genesisi","chapter":"43","verse":"28","text":"Vakapindura vakati, “Muranda wenyu, ivo baba vedu vachiri vapenyu uye vanofara.” Uye vakakotama pasi kuti vamuremekedze."},{"book":"Genesisi","chapter":"43","verse":"29","text":"Paakatarisa-tarisa akaona mununʼuna wake Bhenjamini, mwanakomana wamai vake chaiye, akabvunza akati, “Uyu ndiye mununʼuna wenyu gotwe, wamakandiudza nezvake here?” Uye akati, “Mwari akuitire nyasha, mwanakomana wangu.”"},{"book":"Genesisi","chapter":"43","verse":"30","text":"Adumbirwa pakuona kwake mununʼuna wake, Josefa akakurumidza kubuda uye akatsvaka nzvimbo paangachema ari. Akapinda muimba yake yomukati akandochema ari imomo."},{"book":"Genesisi","chapter":"43","verse":"31","text":"Shure kwokushamba uso hwake, akabuda uye akazvidzora, akati “Pakurai zvokudya.”"},{"book":"Genesisi","chapter":"43","verse":"32","text":"Vakamupakurira ari oga, madzikoma vari voga, uye vaIjipita vaidya naye vari voga, nokuti vaIjipita vakanga vasingagoni kudya pamwe chete navaHebheru, nokuti zvinonyangadza kuvaIjipita."},{"book":"Genesisi","chapter":"43","verse":"33","text":"Varume vakanga vakagariswa pamberi pake zvaienderana namazera avo, kubva kudangwe kusvikira kugotwe; uye vakatarisana zvikavakatyamadza."},{"book":"Genesisi","chapter":"43","verse":"34","text":"Pavakagoverwa migove kubva patafura yaJosefa, mugove waBhenjamini wakanga wakawanda kashanu kupinda ani zvake pakati pavo. Saka vakadya nokunwa naye vakasununguka."}]}