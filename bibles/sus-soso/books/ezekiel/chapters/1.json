{"data":[{"book":"Ezekiel","chapter":"1","verse":"1","text":"Ɲɛ tongo saxan nde, a kike naani nde, xi suuli nde ra, n nu na Isirayilaka suxuxie ya ma Kebara xure fɛ ma. Koore naxa rabi, n naxa Ala xa laamatunyi to."},{"book":"Ezekiel","chapter":"1","verse":"2","text":"Na ɲɛ nu findixi Yudaya Mangɛ Yehoyakini xa ɲɛ suuli nde nan na konyiya kui. Na xi suuli nde"},{"book":"Ezekiel","chapter":"1","verse":"3","text":"Alatala naxa masenyi ti n tan sɛrɛxɛdubɛ Esekiyeli bɛ, Busi xa di. N nu na Kalidi bɔxi nan ma Kebara xure fɛ ma. Alatala xɔnyɛ nu na n ma."},{"book":"Ezekiel","chapter":"1","verse":"4","text":"N naxa turunnaadɛ to kelife kɔɔla mabiri, nuxui xungbe yanbama naxan nabilinxi naiyalanyi magaaxuxi ra. A xɔri nu luxi nɛ alɔ wure raxunuxi."},{"book":"Ezekiel","chapter":"1","verse":"5","text":"Daalise naani nu na na tɛ xɔɔra. E nu maniyaxi xɛmɛe nan na,"},{"book":"Ezekiel","chapter":"1","verse":"6","text":"kɔnɔ yatagi naani nun gabutenyi naani nan nu na kankan ma."},{"book":"Ezekiel","chapter":"1","verse":"7","text":"E sanwurie nu tinxin, e sanbɔnbɔlae nu maniyaxi ninge toree nan na naxee yanbaxi alɔ wure gbeeli."},{"book":"Ezekiel","chapter":"1","verse":"8","text":"Mixi bɛlɛxɛe nu na e bɛ e gabutenyie bun ma e sɛɛti naanie ma. Yatagie nun gabutenyie nu na e naani birin ma,"},{"book":"Ezekiel","chapter":"1","verse":"9","text":"e gabutenyie nu dɔxɔxi e bore ra. Na ki e mu nu e ya ragbilenma sigafe ra, e nu siga yare tun."},{"book":"Ezekiel","chapter":"1","verse":"10","text":"E yatagie nu na yi ki nɛ: yatagi adama daaxi, yatagi yɛtɛ daaxi, yatagi ninge daaxi, nun yatagi sɛgɛ daaxi nan nu na kankan bɛ."},{"book":"Ezekiel","chapter":"1","verse":"11","text":"E yatagie nu na na ki nɛ. Gabutenyi naani nu na kankan ma. Firin na sɛɛti keren ma, naxee nu italaxi e bore fɛ ma. Gabutenyi firin nan fan nu e fatee makotoxi."},{"book":"Ezekiel","chapter":"1","verse":"12","text":"Kankan nu biraxi Ala Xaxili nan fɔxɔ ra. Na kui, e mu nu e ya ragbilenma, e nu fa siga yare tun."},{"book":"Ezekiel","chapter":"1","verse":"13","text":"Na daalisee lahalɛ nu luxi nɛ alɔ tɛ wolee nun tɛ fulefulee. Na tɛ yanbaxi nu a lintanma na daalisee longori ra alɔ seyamakɔnyie."},{"book":"Ezekiel","chapter":"1","verse":"14","text":"Na daalisee nu siga e gi ra, e xulun alɔ seyamakɔnyi."},{"book":"Ezekiel","chapter":"1","verse":"15","text":"N to nu yi daalisee matofe, n naxa sanyi radigilinxi keren to bɔxi ma kankan sɛɛti ma."},{"book":"Ezekiel","chapter":"1","verse":"16","text":"Nee nu yanbama alɔ diyaman, e birin nu maniya. E rafala ki nu luxi nɛ alɔ sanyi radigilinxi nu na sanyi radigilinxi gbɛtɛ kui."},{"book":"Ezekiel","chapter":"1","verse":"17","text":"E nɛ sigama, e nu e ɲɛrɛma e sɛɛti naani nan ma, e mu nu e mafindima e xa ɲɛrɛ kui."},{"book":"Ezekiel","chapter":"1","verse":"18","text":"E nu ite, e tofan, e luxi alɔ yae nu na e bɛ."},{"book":"Ezekiel","chapter":"1","verse":"19","text":"Daalisee na e ɲɛrɛ, e sanyie fan e ɲɛrɛ. E na te koore ma, e sanyie fan te."},{"book":"Ezekiel","chapter":"1","verse":"20","text":"Ala Xaxili nu siga dɛdɛ, e fan nu birama nɛ a fɔxɔ ra, a nun e sanyie, barima na daalisee xaxili nu na e sanyie nan kui."},{"book":"Ezekiel","chapter":"1","verse":"21","text":"Na daalisee na siga, e sanyie fan siga. Daalisee na ti, e sanyie fan ti. Daalisee na te koore ma, e sanyi fan te, barima na daalisee xaxili nu na e sanyie nan kui."},{"book":"Ezekiel","chapter":"1","verse":"22","text":"Koore walaxɛ tofanyi alɔ diyaman nu italaxi e xun ma."},{"book":"Ezekiel","chapter":"1","verse":"23","text":"Na daalisee gabutenyi firin nu italaxi e bore sɛɛti ma, gabutenyi firin nu e fate makotoxi."},{"book":"Ezekiel","chapter":"1","verse":"24","text":"E e ɲɛrɛ tɛmui naxɛ, xui nde nu minima alɔ baa mɔrɔnyi xui, alɔ Ala Sɛnbɛma xui, alɔ sɔɔri gaali xui. Daalisee na ti, e nu fa e gabutenyie iso."},{"book":"Ezekiel","chapter":"1","verse":"25","text":"Na tɛmui xui nde naxa mini koore walaxɛ fari naxan nu na daalisee xun ma, e gabutenyie isoxi."},{"book":"Ezekiel","chapter":"1","verse":"26","text":"Se nde nu na na koore walaxɛ fari naxan nu luxi alɔ kibanyi naxan yailanxi diyaman na. Se nde nu na kibanyi kui naxan nu maniyaxi adamadi nde ra."},{"book":"Ezekiel","chapter":"1","verse":"27","text":"A kanke nu yanbama alɔ wure raxunuxi, a sanyie fan nu yanba alɔ tɛ. Naiyalanyi magaaxuxi nu na a rabilinyi birin ma."},{"book":"Ezekiel","chapter":"1","verse":"28","text":"A yanbɛ nu luxi nɛ alɔ senkui naxan minima koore ma tunɛ furu tɛmui. N to na to, n naxa bira n na n yatagi rafelen bɔxi ma, n naxa xui nde mɛ."}]}