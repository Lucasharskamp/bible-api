{"data":[{"book":"Ebelewo","chapter":"12","verse":"1","text":"Sumbu tuzungulu kuidi bambangi bawombo, bika tulozanu bizitu bioso ayi masumu makutuzungidilanga mu zindambu zioso. Vayi bika tuzawula thinu mu kambu vonga mu tsisani yidi yeto ku ntuala."},{"book":"Ebelewo","chapter":"12","verse":"2","text":"Bika thalu eto yiba kaka kuidi Yesu bila niandi wutona ayi wudukisa minu kieto. Niandi, mu diambu di khini yoyi yiba ku ntualꞌandi, wuvibidila va dikulusi ; kasia mona tsoni ko ayi buabu vuendi va koko ku lubakala lu kundu ki Kipfumu ki Nzambi."},{"book":"Ebelewo","chapter":"12","verse":"3","text":"Bika luyindulanu mutu wowo wuvibidila batu ba masumu, muingi lubika vonga ayi lebakana mu miela mieno."},{"book":"Ebelewo","chapter":"12","verse":"4","text":"Bu lueti nuanisa masumu, lutudidi ko mu tezo ki totula menga."},{"book":"Ebelewo","chapter":"12","verse":"5","text":"Buna luzimbakana kueno mambu mama makulukindisanga, momo Nzambi kalukamba banga ti niandi wunyoluka kuidi bana bandi e ?"},{"book":"Ebelewo","chapter":"12","verse":"6","text":"bila Pfumu wuntumbudilanga mutu wowo keta zola,"},{"book":"Ebelewo","chapter":"12","verse":"7","text":"Luvibidila ziphasi zieno. Nzambi ziawu zidi mu diambu di kululudika. Nzambi wukulumonanga banga bana. Muana mbi wowo kakabakanga thumbudulu ko kuidi Dise ?"},{"book":"Ebelewo","chapter":"12","verse":"8","text":"Enati lukadi baka thumbudulu yoyi yintambulanga bana boso, buna diodi dimmonisa ti luidi bana ba kindumba ; luisi khatika bana ko."},{"book":"Ebelewo","chapter":"12","verse":"9","text":"Beto tuba ayi madise meto ma kinsuni makutuvananga thumbudulu vayi tukubakinzikanga. Mbi bi kutukandika mu luta tumukina dise di diyilu muingi tuzinga e ?"},{"book":"Ebelewo","chapter":"12","verse":"10","text":"Madise meto ma kinsuni makutuvananga thumbudulu mu ndambu thangu, boso bubela mayindu mawu vayi Nzambi wukutuvananga thumbudulu mu diambu di mamboti meto, muingi mamveto tuba kithuadi mu bunlongo buandi."},{"book":"Ebelewo","chapter":"12","verse":"11","text":"Bukiedika ti mu thangu yayi, thumbudulu yidi diambu di kiadi, bika di khini. Vayi kunzimunina yimbutanga luzingu lusonga lunzingulungu mu ndembama kuidi bawu batambula thumbudulu beni."},{"book":"Ebelewo","chapter":"12","verse":"12","text":"Diawu vumunanu mioko mieno mivonga ayi makuma meno ma lebakana,"},{"book":"Ebelewo","chapter":"12","verse":"13","text":"bika luludika minsolo mu diambu di malu meno ; mu diambu di kulu ku bela kubika luta fumbuka vayi ku beluka."},{"book":"Ebelewo","chapter":"12","verse":"14","text":"Tunuananu mu ba mu ndembama ayi batu boso ayi zinga luzingu lunlongo bila kambu luzingu lunlongo, mutu kalendi mona Pfumu ko."},{"book":"Ebelewo","chapter":"12","verse":"15","text":"Lulubuka tala mutu kabika kambu nlemvo wu Nzambi, mu diambu di muanzi wu ndudi wedi mena va luidi ; muingi wubika totula divunzi ayi wubika bivisa bawombo mu beno."},{"book":"Ebelewo","chapter":"12","verse":"16","text":"Lulubuka muingi muna luidi, mutu kabika sala kindumba voti sekinina mambu ma nlongo banga bubela Esawu ; mutu wusumbisa kikulutu kiandi mu diambu di bidia."},{"book":"Ebelewo","chapter":"12","verse":"17","text":"Bila, luzebi kueno ti kunzimunina bu kedi ka buela tomba baka kiuka ki lusakumunu, kasia kikununu ko bila diluaku disia buela ba ko muingi kaviakisa mambu mavanga dise diandi ; ka diambu ko boso kaba ntomba lusakumunu buna wulembo didi."},{"book":"Ebelewo","chapter":"12","verse":"18","text":"Lusia fikama ko banga bana ba Iseli, ku mongo wulenda simbu ; wowo wuba lema mbazu, ku tombi ki nkobo ayi ku vuka ;"},{"book":"Ebelewo","chapter":"12","verse":"19","text":"voti ku tulumbeta ko voti ku mbembo yimosi yi tsisi yiba wakikisa mambu ma tsisi. Diawu batu bobo bawa yawu balomba mu diambu babika buela wa diaka mbembo beni."},{"book":"Ebelewo","chapter":"12","verse":"20","text":"Bila bamona ti balendi nunga ko mu kinzikanga lutumunu lolo lutotukila muawu ti : ka diambu ko bulu kinsimba mongo, kifueti vondolo mu matadi."},{"book":"Ebelewo","chapter":"12","verse":"21","text":"Mambu beni bu mabela ngolo tsisi, diawu niandi veka Moyize kayamikina ti : Tsisi ndimmona ayi ndieka tita."},{"book":"Ebelewo","chapter":"12","verse":"22","text":"Vayi beno lutumbu fikama ku mongo wu Sioni, ku divula di Nzambi yi moyo, ku Yelusalemi di Diyilu ayi kuidi minkangu na minkangu mi zimbasi midi mu nkembo ;"},{"book":"Ebelewo","chapter":"12","verse":"23","text":"ayi kuidi Dibundu di bana batheti ba Nzambi bobo mazina mawu madi masonama mu Diyilu. Beno lufikama kuidi Nzambi, zuzi di batu boso ; ayi kuidi ziphevi zi batu banlongo bamana fuana."},{"book":"Ebelewo","chapter":"12","verse":"24","text":"Beno lutumbu fikama kuidi Yesu, phovi yi Nguizani yimona ayi kuidi menga mandi matenguka ; momo meti yoluka bumboti viokila buyolukila menga ma Abeli."},{"book":"Ebelewo","chapter":"12","verse":"25","text":"Lukeba tala luedi kambu wila mutu wowo wulembo yoluka. Bila enati bobo bamanga wila mutu wowo wuba lubula vava ntoto, basia vuka ko mu thumbudulu ; buna buevi buela bela kuidi beto enati tutembi manima kuidi mutu wowo wulembo yoluka tona ku Diyilu e ?"},{"book":"Ebelewo","chapter":"12","verse":"26","text":"Mbemboꞌandi yinikuna ntoto vayi buabu wuveni tsila yayi : Ndiela buela nikuna diaka, vayi bika sia ti wo ntoto kaka vayi ayi diyilu."},{"book":"Ebelewo","chapter":"12","verse":"27","text":"Diambu diadi : diaka dinsundula ti bima bioso bilenda nikunu biobi bivangama, biela viakusu mu diambu biobi bi kabinikukanga ko bizingila."},{"book":"Ebelewo","chapter":"12","verse":"28","text":"Diawu, sumbu tuela tambula kipfumu kioki kakilendi nikuka ko, bika tuzaba vutudilanga Nzambi matondo ayi tunsadila mu phila yikumonisa khini mu tumamana ayi mu lukinzu."},{"book":"Ebelewo","chapter":"12","verse":"29","text":"Bila Nzambi eto widi mbazu yeti zinisanga."}]}