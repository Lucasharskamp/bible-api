{"data":[{"book":"John","chapter":"3","verse":"1","text":"Tagi i golo, tangada o Jew, dono ingoo go Nicodemus, tangada i nia Pharisee."},{"book":"John","chapter":"3","verse":"2","text":"Di boo e dahi, gei mee ga hanimoi gi Jesus, ga helekai, “Rabbai, gimaadou e iloo bolo Goe tangada agoago ne hagau mai go God, idimaa, tangada e mee di hai ana mogobuna be Goe ai, maa God la hagalee i dono baahi.”"},{"book":"John","chapter":"3","verse":"3","text":"Jesus ga helekai, “Au e hagi adu gi di goe di tonu: Tangada e mee di gidee Teenua King o God ai, maa ia digi haanau labelaa.”"},{"book":"John","chapter":"3","verse":"4","text":"Nicodemus ga heeu, “Tangada dela gu madua, le e haanau labelaa behee? Mee e deemee di ulu gi lodo tinae dono dinana ga haanau hagalua!”"},{"book":"John","chapter":"3","verse":"5","text":"Gei Jesus ga helekai gi mee, “Au e hagi adu gi di goe di tonu: Ma tangada e ulu i Teenua King o God ai, maa ia digi haanau i nia wai mo di Hagataalunga."},{"book":"John","chapter":"3","verse":"6","text":"Tuaidina dangada goneiga ne haanau mai baahi nia maadua, gei di hagataalunga la ne haanau mai i di Hagataalunga."},{"book":"John","chapter":"3","verse":"7","text":"Goe hudee homouli gi agu helekai, ala bolo goodou gi haanau labelaa."},{"book":"John","chapter":"3","verse":"8","text":"Di madangi e gono gi di gowaa dela e hiihai ginai, gei goe e longono dono lee, goe e de iloo be di maa e gono mai i hee, be e gono gi hee. E hai gadoo be digau huogodoo ala ne haanau i di Hagataalunga.”"},{"book":"John","chapter":"3","verse":"9","text":"Nicodemus ga heeu, “Dehee dono hai?”"},{"book":"John","chapter":"3","verse":"10","text":"Jesus ga helekai gi mee, “Goe tangada agoago aamua o Israel, gei goe e de iloo di mee deenei?"},{"book":"John","chapter":"3","verse":"11","text":"Au e hagi adu gi di goe di tonu, bolo gimaadou e helekai nia mee ala gu iloo gimaadou, gei gimaadou e haga modongoohia nia mee ala gu gidee gimaadou, gei tangada i goodou ne hagadonu madau agoago ai."},{"book":"John","chapter":"3","verse":"12","text":"Au gu hagi adu gi goodou nia mee o henuailala, gei goodou hagalee hagadonu. Gei nia mee o di langi ma ga hagi adu ko Au gi goodou, le e hagadonu go koodou behee?"},{"book":"John","chapter":"3","verse":"13","text":"Deai tangada ne hana gi di langi ai, dela hua go Tama Tangada, go Mee ne haneia i di langi.”"},{"book":"John","chapter":"3","verse":"14","text":"Moses ne daudau dana gihaa baalanga mmee i hongo di laagau i lodo di anggowaa, e hai gadoo be di hai a Tama Tangada dela e hai loo gi daudau gi nua,3.14 Numbers 21.9"},{"book":"John","chapter":"3","verse":"15","text":"bolo digau huogodoo ala e hagadonu a Mee, la ga hai mee gi di mouli e dee odi."},{"book":"John","chapter":"3","verse":"16","text":"Idimaa God ne aloho huoloo i henuailala dela ne hagau mai dana Dama daane hua e dahi, bolo digau huogodoo ala e hagadonu a Mee, la hagalee mmade, ga hai mee gi di mouli e dee odi."},{"book":"John","chapter":"3","verse":"17","text":"Idimaa, God hagalee ne hagau mai dana Dama belee hagi aga henuailala. Mee ne hagau mai dana Dama belee hai di haga mouli ni henuailala."},{"book":"John","chapter":"3","verse":"18","text":"Be koai e hagadonu dana Dama, geia e hagalee hagi aga. Be koai e hagalee hagadonu dana Dama, eia guu lawa di hagi aga, idimaa ia digi hagadonu di Tama hua e dahi a God."},{"book":"John","chapter":"3","verse":"19","text":"Deenei di hai o di hagi aga: Di maalama gu hanimoi gi henuailala, gei nia daangada le aloho hua i di bouli laa hongo di maalama, idimaa, nadau hangahaihai le e huaidu."},{"book":"John","chapter":"3","verse":"20","text":"Nia daangada ala e hai nia huaidu, hagalee hiihai gi di maalama, ginaadou hagalee lloomoi gi di maalama, idimaa digaula hagalee hiihai nadau haihai huaidu gi modongoohia aga."},{"book":"John","chapter":"3","verse":"21","text":"Nia daangada ala e hai nia mee donu, le e lloomoi gi di maalama, bolo di maalama ga haga modongoohia aga nadau hegau ala nogo hai, mai nadau hagalongo ang gi God."},{"book":"John","chapter":"3","verse":"22","text":"Nomuli, gei Jesus mo ana dama agoago gaa hula gi Judea, gaa noho haga dulii i baahi digau i golo, e hai ana babdais."},{"book":"John","chapter":"3","verse":"23","text":"John nogo babdais labelaa ana daangada i Aenon, hoohoo gi Salim, idimaa, di gowaa deelaa e logo ono wai. Nia daangada e hula e babdais go mee."},{"book":"John","chapter":"3","verse":"24","text":"(Di mee deenei la ne hai i mua di galabudi o John.)3.24 Matthew 14.3; Mark 6.17; Luke 3.19-20"},{"book":"John","chapter":"3","verse":"25","text":"Hunu daangada i nia dama agoago a John ga daamada ga lagalagamaaloo ang gi tangada o Jew i di hai o di hagahemeheme daumaha."},{"book":"John","chapter":"3","verse":"26","text":"Digaula gaa hula gi John, ga helekai gi mee, “Tangada agoago, goe e langahia Taane nogo goolua i baahi i dua di monowai Jordan dela nogo helekai iei goe? Mee e hai ana babdais dolomeenei, gei digau huogodoo e hula gi Mee.”"},{"book":"John","chapter":"3","verse":"27","text":"John ga helekai, “Tangada e mee di hai ana mee ai, maa God la digi dugu anga gi mee."},{"book":"John","chapter":"3","verse":"28","text":"Goodou la go ogu gau hagadootonu bolo au ne helekai: Ma hagalee ko au go di Mesaia. Au ne hagau mai i mua o Mee.3.28 John 1.20"},{"book":"John","chapter":"3","verse":"29","text":"Di ahina hai lodo la di ahina donu ni taane hai lodo, gei di hoo taane hai lodo dela e duu i baahi o mee e hagalongo, gu tenetene i dono hagalongo gi di lee o taane hai lodo. Deenei di hai o di hagahonu o dogu tene."},{"book":"John","chapter":"3","verse":"30","text":"Mee e hai loo gi mada hagalabagau, gei au gi mada dulii dogu hagalabagau.”"},{"book":"John","chapter":"3","verse":"31","text":"“Mee dela ne haneia i di langi e aamua i nia mee huogodoo. Gei tangada henuailala e dau gi henuailala, e helehelekai i nia mee o henuailala. Gei Mee dela ne haneia i di langi, la i hongo nia mee huogodoo."},{"book":"John","chapter":"3","verse":"32","text":"Mee e haga modongoohia aga ana mee ne gidee ge ne hagalongo gineia, gei tangada e dahi ne hagadonu ana haga modongoohia ai."},{"book":"John","chapter":"3","verse":"33","text":"Tangada dela e hagadonu ana haga modongoohia, la gu haga modongoohia bolo God le e donu."},{"book":"John","chapter":"3","verse":"34","text":"Tangada dela ne hagau mai baahi o God, le e helehelekai nia helekai a God, idimaa, God gu haga honu a Mee gi dono Hagataalunga Dabu."},{"book":"John","chapter":"3","verse":"35","text":"Tamana e aloho i dana Dama, gei gu dugu anga nia mee huogodoo gi Mee.3.35 Matthew 11.27; Luke 10.22"},{"book":"John","chapter":"3","verse":"36","text":"Be koai hua dela e hagadonu Tama deelaa, geia e hai mee gi di mouli dee odi. Be koai hua dela e de hagalongo gi Tama deelaa, geia e de gidee di mouli, idimaa mee e noho hua i lala di hagawelewele o God.”"}]}