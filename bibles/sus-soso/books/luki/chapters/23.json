{"data":[{"book":"Luki","chapter":"23","verse":"1","text":"Na tɛmui ɲama birin naxa keli, e Isa xanin mangɛ Pilati xɔn."},{"book":"Luki","chapter":"23","verse":"2","text":"E naxa so a kalamufe, e nu a fala, «Muxu bara yi xɛmɛ li a na muxu xa ɲama ramurutafe. A bara a fala e bɛ a e naxa duuti fi Rɔma mangɛ xungbe ma. A man naxɛ, a a tan yɛtɛ findixi mangɛ nan na, Ala xa Mixi Sugandixi.»"},{"book":"Luki","chapter":"23","verse":"3","text":"Pilati naxa Isa maxɔrin, «I tan nan findixi Yuwifie xa mangɛ ra?» Isa naxa a yaabi, «I tan nan a falaxi.»"},{"book":"Luki","chapter":"23","verse":"4","text":"Pilati naxa fa a fala sɛrɛxɛdubɛ kuntigie nun ɲama bɛ, «N mu fe kobi yo toxi yi xɛmɛ xa fe.»"},{"book":"Luki","chapter":"23","verse":"5","text":"Kɔnɔ ɲama man naxa a karaxan, e nu a fala, «A bara mixie kui iso a xa xaranyi ra Yudaya bɔxi birin ma, kelife Galile bɔxi ma, han be.»"},{"book":"Luki","chapter":"23","verse":"6","text":"Pilati to Galile xili mɛ, a naxa maxɔrinyi ti xa Isa Galileka nan a ra."},{"book":"Luki","chapter":"23","verse":"7","text":"A to a kolon a Isa nu na Galile mangɛ Herode xa yaamari nan bun ma, a naxa a rasanba Herode ma, naxan fan nu na Darisalamu taa kui na waxati."},{"book":"Luki","chapter":"23","verse":"8","text":"Herode naxa sɛɛwa Isa tofe ra, barima kafi tɛmui xɔnkuye a nu wama a tofe. A to nu bara a xa fe mɛ, a xɔli nu a ma Isa xa tɔnxuma makaabaxi nde raba a ya xɔri."},{"book":"Luki","chapter":"23","verse":"9","text":"Na kui, Herode naxa maxɔrinyi gbegbe ti Isa ma, kɔnɔ Isa mu yaabi keren fi."},{"book":"Luki","chapter":"23","verse":"10","text":"Sɛrɛxɛdubɛ kuntigie nun sɛriyɛ karamɔxɔe nu tixi naa, e nu Isa kalamu a ɲaaxi ra."},{"book":"Luki","chapter":"23","verse":"11","text":"Herode nun a xa sɔɔrie fan naxa a konbi a mayaagixi ra, e nu a mayele. E to guba tofanyi ragoro a ma mayele se ra, Herode naxa a ragbilen Pilati ma."},{"book":"Luki","chapter":"23","verse":"12","text":"Singe, Pilati nun Herode dɛ mu nu fan, kɔnɔ na lɔxɔɛ booreɲa naxa lu e tagi."},{"book":"Luki","chapter":"23","verse":"13","text":"Pilati naxa sɛrɛxɛdubɛ kuntigie, mangɛe, nun ɲama malan,"},{"book":"Luki","chapter":"23","verse":"14","text":"a a masen e bɛ, «Wo bara fa yi xɛmɛ ra n xɔn a kalamufe ra a a na mixie bɔɲɛ ratefe. Muxu bara dɛ masara wo ya xɔri, kɔnɔ n mu fe kobi yo toxi a ra, wo a kalamuxi naxan ma."},{"book":"Luki","chapter":"23","verse":"15","text":"Herode fan mu se toxi, barima a bara a ragbilen won ma. A mato, yi xɛmɛ mu fefe rabaxi a lanma a xa faxa naxan ma."},{"book":"Luki","chapter":"23","verse":"16-17","text":"Na kui, n yaamari fima nɛ a xa bɔnbɔ, n fa a rabɛɲin.»"},{"book":"Luki","chapter":"23","verse":"18","text":"Kɔnɔ birin naxa sɔnxɔɛ rate, e a fala, «Yi xɛmɛ faxa! Barabasi rabɛɲin muxu bɛ.»"},{"book":"Luki","chapter":"23","verse":"19","text":"Geresoe nde nan nu Barabasi ra naxan nu bara sa geeli a to keli mangasanyi xili ma. Ɲaxasi to bira taa kui, a naxa faxɛ ti."},{"book":"Luki","chapter":"23","verse":"20","text":"Pilati to nu wama Isa rabɛɲinfe, a man naxa wɔyɛn ɲama bɛ,"},{"book":"Luki","chapter":"23","verse":"21","text":"kɔnɔ e nu sɔnxɔfe nan tui, «A banban! A banban wuri magalanbuxi ma!»"},{"book":"Luki","chapter":"23","verse":"22","text":"Pilati man naxa wɔyɛn e bɛ a sanmaya saxan nde, «Munfe ma? A fe ɲaaxi mundun nabaxi? N mu sese rakɔrɔsixi a xa fe, a lanma a xa faxa naxan ma. Na kui, n yaamari fima nɛ a xa bɔnbɔ, n fa a rabɛɲin.»"},{"book":"Luki","chapter":"23","verse":"23","text":"Kɔnɔ ɲama nu sɔnxɔɛ ratefe nan tui, e Pilati karaxan, Isa xa banban wuri magalanbuxi ma. Na kui, e xui naxa nɔ mangɛ ra."},{"book":"Luki","chapter":"23","verse":"24","text":"Pilati naxa natɛ tongo, e waxɔnfe xa raba."},{"book":"Luki","chapter":"23","verse":"25","text":"A naxa Barabasi rabɛɲin, naxan nu na geeli kui gere sofe nun faxɛ tife ma, a fa Isa sa ɲama sagoe."},{"book":"Luki","chapter":"23","verse":"26","text":"E to nu Isa xaninfe, e naxa Simɔn Sirenika li, a sofe taa kui keli daaxa. E naxa a suxu, e wuri magalanbuxi sa a fari, a tan xa a xanin Isa bɛ a xanbi ra."},{"book":"Luki","chapter":"23","verse":"27","text":"Ɲama gbegbe nu biraxi Isa fɔxɔ ra. Ginɛ ndee fan nu na e ya ma, naxee nu wafe a gbegbe ra."},{"book":"Luki","chapter":"23","verse":"28","text":"Isa naxa a ya rafindi e ma, a a masen e bɛ, «Darisalamu di ginɛe, wo naxa wa n tan ma fe ra. Wo wa wo yɛtɛ nun wo xa die nan ma fe ra,"},{"book":"Luki","chapter":"23","verse":"29","text":"barima waxati fafe, mixie a falama nɛ, ‹Sɛɛwɛ na dibaritaree bɛ, naxee mu xiɲɛ fi diyɔrɛ ma.›»"},{"book":"Luki","chapter":"23","verse":"30","text":"«E man fama nɛ a falade geyae bɛ, ‹Wo bira muxu ma!›"},{"book":"Luki","chapter":"23","verse":"31","text":"«Xa yi fe mɔɔli nan nabama wuri xinde ra, wuri xare tan fa luma di?»"},{"book":"Luki","chapter":"23","verse":"32","text":"E naxa suute firin fan xanin, e xa e faxa e nun Isa."},{"book":"Luki","chapter":"23","verse":"33","text":"E to yire nde li, dɛnnaxɛ xili xunkonkota yire, e naxa Isa banban wuri magalanbuxi ma. E naxa na geelimani firin fan mabanban, e keren ti Isa yirefanyi ma, e boore ti Isa kɔɔla ma."},{"book":"Luki","chapter":"23","verse":"34","text":"Isa naxa a masen, «N Baba, diɲɛ yi mixie ma, barima e mu a kolon e fefe naxan nabafe.» E naxa kanda bun a xa dugie xa fe ra, alako e xa a kolon kankan naxan sɔtɔma."},{"book":"Luki","chapter":"23","verse":"35","text":"Ɲama naxa ti naa, e nu e ya ti na fe birin na. Kuntigie fan nu na Isa mayelefe, e nu a fala, «A bara mixi gbɛtɛe rakisi. A xa a yɛtɛ fan nakisi, xa a findixi Ala xa Mixi Sugandixi nan na!»"},{"book":"Luki","chapter":"23","verse":"36","text":"Sɔɔrie fan naxa a mayele, e fa, e wɛni muluxunxi ti a bɛ,"},{"book":"Luki","chapter":"23","verse":"37","text":"e a fala, «Xa i findixi Yuwifie xa mangɛ nan na, i yɛtɛ rakisi!»"},{"book":"Luki","chapter":"23","verse":"38","text":"Yi sɛbɛli nan nu gbakuxi a xun ma, «Yuwifie xa mangɛ nan ya.»"},{"book":"Luki","chapter":"23","verse":"39","text":"Suute keren naxan nu banbanxi a fɛ ma, a nu Isa makonbife, a nu a fala, «I mu findixi Ala xa Mixi Sugandixi xa ra? I yɛtɛ rakisi, i muxu fan nakisi!»"},{"book":"Luki","chapter":"23","verse":"40","text":"Kɔnɔ a boore suute naxa wɔyɛn a ma, a a maxɔrin, «Won birin to gbaloe nan sɔtɔxi yi ki, i mu gaaxuma Ala ya ra?"},{"book":"Luki","chapter":"23","verse":"41","text":"A lanxi tan won firin xa yi fe sɔtɔ, barima a findixi won ma kɛwali kobie sare nan na. Kɔnɔ yi tan mu fefe kobi rabaxi.»"},{"book":"Luki","chapter":"23","verse":"42","text":"A to gɛ na falade a boore bɛ, a naxa a fala Isa bɛ, «Isa, i xa ratu n ma i soma i xa mangɛya kui tɛmui naxɛ.»"},{"book":"Luki","chapter":"23","verse":"43","text":"Isa naxa a yaabi, «N xa nɔndi fala i bɛ, to yati, i soma nɛ n fɔxɔ ra ariyanna.»"},{"book":"Luki","chapter":"23","verse":"44","text":"Yanyi tagi ɲɔndɔn to a li, dimi naxa sin bɔxi birin ma, lɛɛri saxan bun ma."},{"book":"Luki","chapter":"23","verse":"45","text":"Soge naxa ifɔɔrɔ. Dugi xungbe naxan singanxi hɔrɔmɔbanxi kui, a naxa ibɔɔ firin na."},{"book":"Luki","chapter":"23","verse":"46","text":"Na tɛmui Isa man naxa a xui rate sɛnbɛ ra, a a fala, «N Baba, n bara n nii sa i bɛlɛxɛ.» A to na fala, a naxa laaxira."},{"book":"Luki","chapter":"23","verse":"47","text":"Sɔɔri kɛmɛ xunmati naxan nu na naa, a to a to naxan nabaxi, a naxa Ala matɔxɔ yi masenyi ra, «Nɔndi na a ra yati, tinxintɔɛ nan nu yi xɛmɛ ra!»"},{"book":"Luki","chapter":"23","verse":"48","text":"Ɲama naxan birin nu malanxi na faxɛ matode, e fan to fe birin to naxee rabaxi, e nu gbilenfe sunnunyi nan kui, e bɛlɛxɛ saxi e xunyi."},{"book":"Luki","chapter":"23","verse":"49","text":"Kɔnɔ Isa kolonmae birin nun ginɛ naxee bira a fɔxɔ ra keli Galile, e tan nu tixi, e na fe birin matoma, e ndedi nu makuyaxi naa ra."},{"book":"Luki","chapter":"23","verse":"50","text":"Xɛmɛ fanyi tinxintɔɛ nde nu na, naxan nu xili Yusufu. Yuwifie xa kiitisa nde nan nu a ra,"},{"book":"Luki","chapter":"23","verse":"51","text":"kɔnɔ a tan mu tin a boore kiitisae xa natɛ kobi ra, e fe naxan niya Isa ra. A nu kelixi Arimate nɛ, Yudaya bɔxi ma. A nu na Ala xa mangɛya niini mamɛfe."},{"book":"Luki","chapter":"23","verse":"52","text":"A tan yi xɛmɛ naxa siga Pilati yire, a sa Isa fure maxandi a ma."},{"book":"Luki","chapter":"23","verse":"53","text":"Na tɛmui, a to Isa fure ragoro wuri magalanbuxi kɔn na, a naxa a kasange, a a bɛlɛ gaburi, naxan nu gexi gɛmɛ kui, fure yo mu nu ragata dɛnnaxɛ."},{"book":"Luki","chapter":"23","verse":"54","text":"Yi fe birin nabaxi malabu lɔxɔɛ nan ya ra."},{"book":"Luki","chapter":"23","verse":"55","text":"Ginɛ naxee nu bara bira Isa fɔxɔ ra keli Galile, e naxa siga Yusufu xanbi ra, e sa gaburi to, e man a to Isa fure ragata ki naxɛ."},{"book":"Luki","chapter":"23","verse":"56","text":"Na dangi xanbi, e naxa gbilen se xiri ɲɔxunmɛ nun labundɛ rafalade. Malabu lɔxɔɛ e naxa e malabu, alɔ a sɛbɛxi Kitaabui kui ki naxɛ."}]}