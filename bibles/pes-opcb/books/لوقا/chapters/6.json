{"data":[{"book":"لوقا","chapter":"6","verse":"1","text":"در یکی از روزهای شَبّات6‏:1 «شَبّات»، یا «سَبّت» (مصادف با شنبه)، در گاهشمار یهودیان، روز هفتم هفته به شمار می‌آمد که طبق دستور خدا، روز مقدّسی تلقی می‌شد و یهودیان نمی‌بایست هیچ کاری در آن انجام می‌دادند بلکه به استراحت و عبادت می‌پرداختند.، عیسی و شاگردانش از میان کشتزارهای گندم می‌گذشتند و شاگردان خوشه‌های گندم را می‌چیدند، به کف دست می‌مالیدند و پوستش را کنده، می‌خوردند."},{"book":"لوقا","chapter":"6","verse":"2","text":"بعضی از فریسیان که این صحنه را دیدند، به عیسی گفتند: «چرا با خوشه‌چینی در روز شبّات، احکام مذهبی را زیر پا می‌گذارید؟»"},{"book":"لوقا","chapter":"6","verse":"3","text":"عیسی جواب داد: «مگر در کتب مقدّس نخوانده‌اید که وقتی داوود پادشاه و یارانش گرسنه بودند، چه کردند؟"},{"book":"لوقا","chapter":"6","verse":"4","text":"او وارد معبد شد و با خوردن نان حضور، احکام مذهبی را زیر پا گذاشت، زیرا فقط کاهنان اجازه داشتند از آن نان بخورند. او از این نان به یارانش نیز داد.»"},{"book":"لوقا","chapter":"6","verse":"5","text":"سپس عیسی فرمود: «پسر انسان، صاحب اختیار شَبّات نیز هست!»"},{"book":"لوقا","chapter":"6","verse":"6","text":"یک روز دیگر که باز شَبّات بود، عیسی به کنیسه رفت و به تعلیم پرداخت. از قضا، در آنجا مردی حضور داشت که دست راستش از کار افتاده بود."},{"book":"لوقا","chapter":"6","verse":"7","text":"علمای دینی و فریسی‌ها عیسی را زیر نظر داشتند تا ببینند آیا در آن روز شبّات کسی را شفا می‌دهد یا نه، چون دنبال بهانه‌ای بودند تا او را متهم کنند که در شبّات کار می‌کند."},{"book":"لوقا","chapter":"6","verse":"8","text":"عیسی که افکار ایشان را درک کرده بود، به آن مرد فرمود: «بیا اینجا بایست تا همه بتوانند تو را ببینند!» او نیز رفت و ایستاد."},{"book":"لوقا","chapter":"6","verse":"9","text":"عیسی به فریسی‌ها و علمای دینی فرمود: «سؤالی از شما دارم: آیا طبق شریعت در روز شَبّات باید نیکی کرد یا بدی؟ باید جان انسان را نجات داد یا آن را نابود کرد؟»"},{"book":"لوقا","chapter":"6","verse":"10","text":"سپس به یک‌یک ایشان نگریست و به آن مرد گفت: «دستت را دراز کن!» او نیز اطاعت کرد و دستش سالم شد."},{"book":"لوقا","chapter":"6","verse":"11","text":"دشمنان عیسی از این کار او به خشم آمده، با یکدیگر به گفتگو پرداختند که با او چه کنند."},{"book":"لوقا","chapter":"6","verse":"12","text":"در یکی از آن روزها، عیسی برای دعا به کوهستان رفت و تمام شب را به راز و نیاز با خدا پرداخت."},{"book":"لوقا","chapter":"6","verse":"13","text":"صبح زود، پیروان خود را فرا خواند و از میان آنها، دوازده نفر را برگزید و ایشان را رسول خواند:"},{"book":"لوقا","chapter":"6","verse":"14","text":"شمعون (که او را پطرس نامید)، آندریاس (برادر پطرس)، یعقوب، یوحنا، فیلیپ، برتولما،"},{"book":"لوقا","chapter":"6","verse":"15","text":"متی، توما، یعقوب (پسر حلفی)، شمعون (معروف به فدایی)،"},{"book":"لوقا","chapter":"6","verse":"16","text":"یهودا (پسر یعقوب)، یهودا اسخریوطی (کسی که در آخر به عیسی خیانت کرد)."},{"book":"لوقا","chapter":"6","verse":"17","text":"سپس همگی از دامنه کوه پایین آمدند و به محلی وسیع و هموار رسیدند. در آنجا تمام پیروانش و گروه بسیاری از مردم، گرد او جمع شدند. این عده از سراسر ایالت یهودیه، اورشلیم و حتی سواحل شمالی صور و صیدون آمده بودند تا سخنان او را بشنوند و از امراض خود شفا یابند."},{"book":"لوقا","chapter":"6","verse":"18","text":"آن کسانی نیز که از ارواح پلید رنج می‌بردند، آمدند و شفا یافتند."},{"book":"لوقا","chapter":"6","verse":"19","text":"مردم همه کوشش می‌کردند خود را به او برسانند، چون به محض اینکه به او دست می‌زدند، نیرویی از او صادر می‌شد و آنان را شفا می‌بخشید!"},{"book":"لوقا","chapter":"6","verse":"20","text":"در این هنگام، عیسی رو به شاگردان خود کرد و فرمود:"},{"book":"لوقا","chapter":"6","verse":"21","text":"«خوشا به حال شما که اکنون گرسنه‌اید، زیرا سیر و بی‌نیاز خواهید شد. خوشا به حال شما که گریان هستید، زیرا زمانی خواهد رسید که از خوشی خواهید خندید!"},{"book":"لوقا","chapter":"6","verse":"22","text":"«خوشا به حال شما، وقتی که مردم به خاطر پسر انسان، از شما متنفر شوند و شما را در جمع خود راه ندهند و به شما ناسزا گویند و تهمت زنند!"},{"book":"لوقا","chapter":"6","verse":"23","text":"در این گونه مواقع شادی و پایکوبی کنید، زیرا در آسمان پاداشی بزرگ در انتظار شماست؛ بدانید که اجداد آنان با انبیای قدیم نیز همین‌گونه رفتار کرده‌اند."},{"book":"لوقا","chapter":"6","verse":"24","text":"«اما وای به حال شما ثروتمندان، زیرا خوشی شما فقط در این جهان است."},{"book":"لوقا","chapter":"6","verse":"25","text":"«وای به حال شما که اکنون سیرید، زیرا گرسنگی سختی در انتظار شماست!"},{"book":"لوقا","chapter":"6","verse":"26","text":"«وای بر شما، آنگاه که مردم از شما تعریف و تمجید کنند، زیرا نیاکان ایشان با انبیای دروغین نیز به همین‌گونه رفتار می‌کردند!"},{"book":"لوقا","chapter":"6","verse":"27","text":"«اما به همه شما که سخنان مرا می‌شنوید، می‌گویم که دشمنان خود را دوست بدارید و به کسانی که از شما نفرت دارند، خوبی کنید."},{"book":"لوقا","chapter":"6","verse":"28","text":"برای آنانی که به شما ناسزا می‌گویند، دعای خیر کنید. برای افرادی که به شما آزار می‌رسانند، برکت خدا را بطلبید."},{"book":"لوقا","chapter":"6","verse":"29","text":"«اگر کسی به یک طرف صورتت سیلی بزند، طرف دیگر را نیز به او پیشکش کن! اگر کسی خواست عبایت را از تو بگیرد، قبایت را هم از او دریغ نکن."},{"book":"لوقا","chapter":"6","verse":"30","text":"اگر کسی از تو چیزی بخواهد، به او بده، و اگر کسی اموالت را از تو بگیرد، در فکر پس گرفتن نباش."},{"book":"لوقا","chapter":"6","verse":"31","text":"با مردم آن گونه رفتار کنید که انتظار دارید با شما رفتار کنند."},{"book":"لوقا","chapter":"6","verse":"32","text":"«اگر فقط کسانی را دوست بدارید که شما را دوست می‌دارند، چه برتری بر دیگران دارید؟ حتی خطاکاران نیز چنین می‌کنند!"},{"book":"لوقا","chapter":"6","verse":"33","text":"اگر فقط به کسانی خوبی کنید که به شما خوبی می‌کنند، آیا کار بزرگی کرده‌اید؟ گناهکاران نیز چنین می‌کنند!"},{"book":"لوقا","chapter":"6","verse":"34","text":"و اگر فقط به کسانی قرض بدهید که می‌توانند به شما پس بدهند، چه هنری کرده‌اید؟ حتی گناهکاران نیز اگر بدانند پولشان را پس می‌گیرند، به یکدیگر قرض می‌دهند."},{"book":"لوقا","chapter":"6","verse":"35","text":"«اما شما، دشمنانتان را دوست بدارید و به ایشان خوبی کنید! قرض بدهید و نگران پس گرفتن آن نباشید. در این صورت پاداش آسمانی شما بزرگ خواهد بود، زیرا همچون فرزندان خدای متعال رفتار کرده‌اید، چون خدا نیز نسبت به حق‌ناشناسان و بدکاران مهربان است."},{"book":"لوقا","chapter":"6","verse":"36","text":"پس مانند پدر آسمانی خود دلسوز باشید."},{"book":"لوقا","chapter":"6","verse":"37","text":"«در مورد دیگران قضاوت نکنید، تا خودتان مورد قضاوت قرار نگیرید. دیگران را محکوم نکنید، تا خدا نیز شما را محکوم نکند. دیگران را ببخشایید تا خودتان نیز بخشوده شوید."},{"book":"لوقا","chapter":"6","verse":"38","text":"بدهید تا به شما داده شود. هدیه‌ای که می‌دهید، به‌طور کامل به خودتان برخواهد گشت، آن هم با پیمانه‌ای پُر، لبریز، فشرده و تکان داده شده، که در دامنتان ریخته خواهد شد! زیرا هر پیمانه‌ای که به‌کار ببرید، همان برای شما به‌کار خواهد رفت.»"},{"book":"لوقا","chapter":"6","verse":"39","text":"سپس عیسی این مثل را آورد: «آیا کور می‌تواند عصاکش کور دیگر بشود؟ آیا اگر یکی در چاه بیفتد، دیگری را هم به دنبال خود نمی‌کشد؟"},{"book":"لوقا","chapter":"6","verse":"40","text":"شاگرد برتر از استادش نیست، اما شاگردی که به‌طور کامل تربیت شده باشد، مانند استادش خواهد شد."},{"book":"لوقا","chapter":"6","verse":"41","text":"«چرا پَرِ کاه را در چشم برادرت می‌بینی، اما تیر چوب را در چشم خود نمی‌بینی؟"},{"book":"لوقا","chapter":"6","verse":"42","text":"چگونه جرأت می‌کنی به برادرت بگویی: ”برادر، بگذار پر کاه را از چشمت درآورم“، حال آنکه خودت تیرِ چوبی در چشم داری؟ ای ریاکار، نخست چوب را از چشم خود درآور، آنگاه می‌توانی بهتر ببینی تا پرِ کاه را از چشم برادرت درآوری."},{"book":"لوقا","chapter":"6","verse":"43","text":"«اگر درخت خوب باشد، میوه‌اش نیز خوب خواهد بود، و اگر بد باشد، میوه‌اش نیز بد خواهد بود."},{"book":"لوقا","chapter":"6","verse":"44","text":"درخت را از میوه‌اش می‌شناسند. نه بوتهٔ خار انجیر می‌دهد و نه بوتهٔ تمشک، انگور!"},{"book":"لوقا","chapter":"6","verse":"45","text":"شخص نیکو از خزانۀ دل نیکویش، چیزهای نیکو بیرون می‌آوَرَد، و انسان شریر از خزانۀ دل بدش، چیزهای شریرانه. زیرا سخنانی از زبان انسان جاری می‌شود که دلش از آن لبریز است."},{"book":"لوقا","chapter":"6","verse":"46","text":"«چگونه مرا ”خداوندا! خداوندا!“ می‌خوانید، اما دستورهایم را اطاعت نمی‌کنید؟"},{"book":"لوقا","chapter":"6","verse":"47","text":"هر که نزد من آید و سخنان مرا بشنود و به آنها عمل کند،"},{"book":"لوقا","chapter":"6","verse":"48","text":"مانند شخصی است که خانه‌اش را بر بنیاد محکم سنگی می‌سازد. وقتی سیلاب بیاید و به آن خانه فشار بیاورد، پا برجا می‌ماند، زیرا بنیادی محکم دارد."},{"book":"لوقا","chapter":"6","verse":"49","text":"اما کسی که سخنان مرا می‌شنود و اطاعت نمی‌کند، مانند کسی است که خانه‌اش را روی زمین سست بنا می‌کند. هرگاه سیل به آن خانه فشار آوَرَد، فرو می‌ریزد و ویران می‌شود.»"}]}