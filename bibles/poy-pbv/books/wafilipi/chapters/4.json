{"data":[{"book":"Wafilipi","chapter":"4","verse":"1","text":"Su walongu wayetu, yanuwafira nentu na kufira kuwawona, mwenga nemeleru yaneni na lijenjeri lya ukanga waneni, mwenga waganja wangu hangu ndo ntambu yamfiruwa kugangamala mukulikolerana pamuhera na Mtuwa."},{"book":"Wafilipi","chapter":"4","verse":"2","text":"Nankuwaluwa awa wantu wawili Eudiya na Sintiki, mjimilirani Mumtuwa."},{"book":"Wafilipi","chapter":"4","verse":"3","text":"Na vilaa nukugambira gwenga mtenda lihengu muyangu, guwatangi wadala awa, tembera watenda lihengu pamuhera na neni kushyenezeya Shisoweru Shiwagira, pamuhera na Kilementi na watenda lihengu wayangu wamonga woseri, walii matawu gawu galembwa mushindola sha ukomu."},{"book":"Wafilipi","chapter":"4","verse":"4","text":"Su mnemeleri shipindi shoseri mukulikolerana pamuhera na Mtuwa nankulonga kayi, mnemeleri."},{"book":"Wafilipi","chapter":"4","verse":"5","text":"Unanaga wenu umaniki kwa wantu woseri. Mtuwa kapakwegera."},{"book":"Wafilipi","chapter":"4","verse":"6","text":"Namuwera na lyoga na shintu shoseri, kumbiti kwa kila shintu kwa kumluwa Mlungu na kukosiya pamuhera na kulonga mayagashii, mumgambiri Mlungu mafiliru genu."},{"book":"Wafilipi","chapter":"4","verse":"7","text":"Na ponga ya Mlungu yayipitayi luhala lyoseri lya wantu, haliloleri myoyu na maholu genu mukulikolerana pamuhera na Kristu Yesu."},{"book":"Wafilipi","chapter":"4","verse":"8","text":"Upeleru, walongu wayangu, muvilori hweri vitwatira viheri, shashijimirwa na Mlungu shifiruwa kukwiswa, viherepa, vitwatira vyavikamilika kulongolu kwa Mlungu, vya viherepa na vya kuherepeziya na ligoya."},{"book":"Wafilipi","chapter":"4","verse":"9","text":"Mgatendi galii gamlifunditi na kuwanka kulawa kwa neni, vitwatira vya mpikaniriti ntakula na kuwona gantenda. Na Mlungu yakawapanana wantu ponga hakaweri pamuhera na mwenga."},{"book":"Wafilipi","chapter":"4","verse":"10","text":"Mukulikolerana pamuhera na Mtuwa mpata nemeleru ngulu kuwera upeleru mwenga mpatiti kayi lupenyu lya kulanguziya kuwera mwankuhola."},{"book":"Wafilipi","chapter":"4","verse":"11","text":"Ntakula ndiri vinu toziya nfira shintu, toziya nulifunda kujimilira na vintu vyawera navi."},{"book":"Wafilipi","chapter":"4","verse":"12","text":"Nuvimana ntambu ya kuwera na vintu vivuwa na nuvimana ntambu yakuwera pota na vintu. Nulifunda bada ayi, su kwa ntambu yoseri na shipindi shoseri, neni paweri na viboga ama pawera na njala, ama pawera na vyavisigaliti ama vivuwa ndiri."},{"book":"Wafilipi","chapter":"4","verse":"13","text":"Neni weza kutenda kila shintu kupitira Kristu yakamupanana makakala."},{"book":"Wafilipi","chapter":"4","verse":"14","text":"Kumbiti mwenga mtenditi viherepa kwa kuntanga neni muntabika zyangu."},{"book":"Wafilipi","chapter":"4","verse":"15","text":"Mwenga Wafilipi muvimana maweni kuwera palupaga pa kushibwera Shisoweru Shiwagira, paweriti nankuwuka Makedoniya, mwenga shipinga sha wantu ywamjimira Yesu yamuntangiti, gweka yenu ndo yamumtenditi pamuhera na neni na kuwapanana wamonga mafiliru."},{"book":"Wafilipi","chapter":"4","verse":"16","text":"Ata neni paweriti aku Tesaloniki muntangiti mala zivuwa."},{"book":"Wafilipi","chapter":"4","verse":"17","text":"Nfira ndiri kufira mafupu kulawa kwa mwenga, kumbiti nfira mota yongereki muluhanja lwenu."},{"book":"Wafilipi","chapter":"4","verse":"18","text":"Su wanka kala vintu vyoseri vyamnupiti, kayi na nentu kuliku vyanfiriti. Nana kila shintu kwa vinu Epafiraditu kanjegera kala lifupu lyenu. Lifupu ali ndo gambira shijungu shana utuli uherepa, shijungu shijimilika na tambiku yayimuherepelera Mlungu."},{"book":"Wafilipi","chapter":"4","verse":"19","text":"Su Mlungu gwangu kwa ulunda wakuwi mkulu na muwukwisa wakuwi kupitira Kristu Yesu, hakawapanani mafiliru genu."},{"book":"Wafilipi","chapter":"4","verse":"20","text":"Ukwisa uweri kwa Mlungu gwetu yakawera Tati gwetu, mashaka goseri. Yina hangu."},{"book":"Wafilipi","chapter":"4","verse":"21","text":"Nankuwalamsiya wantu woseri wa Mlungu yawawera wakuwi Kristu Yesu. Walongu yawawera panu pamuhera naneni wawalamsiya."},{"book":"Wafilipi","chapter":"4","verse":"22","text":"Wantu woseri wa Mlungu panu, na nentu walii yawawera mnumba ya Kaisari, wawalamsiyani."},{"book":"Wafilipi","chapter":"4","verse":"23","text":"Manemu ga Mtuwa gwetu Yesu Kristu gaweri pamuhera na rohu zyenu."}]}