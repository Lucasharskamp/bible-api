{"data":[{"book":"LINJIILA YUUHANNA","chapter":"12","verse":"1","text":"Balɗe jeegoo ado *Juldeere Yawtaneede nden, Iisaa ari ka wi'etee ɗon *Betanii ka Laazaru, oo mo o immintinnoo e hakkunde mayɓe ɓen."},{"book":"LINJIILA YUUHANNA","chapter":"12","verse":"2","text":"Ɓe moƴƴinani mo ɗon nafakka. Tawi ko Mariyatu wonnoo ɓannude, awa kadi Laazaru ko goɗɗo e wonnooɓe ɲaamidude e makko ɓen."},{"book":"LINJIILA YUUHANNA","chapter":"12","verse":"3","text":"Mariyama kadi ƴetti wa feccere liitir angiri laaɓundi, satta-cogguuri, no wi'ee ‹naar›, o juuri ka koyɗe Iisaa, o fittiri koyɗe on ɗen sukundu makko ndun, suudu ndun heewi urngol angiri ndin."},{"book":"LINJIILA YUUHANNA","chapter":"12","verse":"4","text":"Onsay goɗɗo e taalibaaɓe makko ɓen, ɗun ko Yudaasi Iskariiyu, ɗun ko oo janfoytooɗo mo, wi'i:"},{"book":"LINJIILA YUUHANNA","chapter":"12","verse":"5","text":"«Ko fii honɗun en yeeyaali ndii angiri yeru *dinaruuji teemeɗɗe tati, okken miskinɓe ɓen?»"},{"book":"LINJIILA YUUHANNA","chapter":"12","verse":"6","text":"Tawi o wiiraali ɗun wa si tawii himo aanannoo miskinɓe ɓen, kono ko ɓay hari ko o ngujjo, awa kadi ko kanko joginoo bonfo on, o ƴettayno ko waɗaa ton woo."},{"book":"LINJIILA YUUHANNA","chapter":"12","verse":"7","text":"Kono Iisaa wi'i: «Terto mo, ko fii ɲande mi surrete o marirnoo ndii angiri."},{"book":"LINJIILA YUUHANNA","chapter":"12","verse":"8","text":"Miskinɓe ɓen kan, hiɗon wondi e maɓɓe soono woo, kono min, on wondataa e an soono woo."},{"book":"LINJIILA YUUHANNA","chapter":"12","verse":"9","text":"Tawi jamaa Yahuudiyankeeɓe ɗuuɗuɗo humpitike wonde himo ɗoo. Ɓe ari, tawi hinaa sabu Iisaa tun, kono ko fii yi'ugol Laazaru kadi, on mo o immintini e hakkunde mayɓe ɓen."},{"book":"LINJIILA YUUHANNA","chapter":"12","verse":"10","text":"Hooreeɓe *yottinooɓe sadaka ɓen aadii warugol Laazaru kadi,"},{"book":"LINJIILA YUUHANNA","chapter":"12","verse":"11","text":"ɓay hari ko sabu makko waɗi si Yahuudiyankeeɓe buy no sortaade e hakkunde maɓɓe, gomɗina Iisaa."},{"book":"LINJIILA YUUHANNA","chapter":"12","verse":"12","text":"Bimbi nden ɲande jamaa ɗuuɗuɗo ari fii juldeere nden, ɓe humpitii kadi wonde Iisaa aray Yerusalaam."},{"book":"LINJIILA YUUHANNA","chapter":"12","verse":"13","text":"Onsay ɓe ƴetti baape tugi, ɓe yalti fii jaɓɓagol mo, ɓe woni e ewnagol, wi'a:"},{"book":"LINJIILA YUUHANNA","chapter":"12","verse":"14","text":"Iisaa kadi tawi mbabun, o ƴawi e hoore makkun, o jooɗii wano windori non:"},{"book":"LINJIILA YUUHANNA","chapter":"12","verse":"15","text":"«Wota a hulu, yo jamaa *Siyuuna!"},{"book":"LINJIILA YUUHANNA","chapter":"12","verse":"16","text":"Tawi taalibaaɓe makko ɓen faamaali fii ɗun fow taho, kono ɓay wonii Iisaa ƴentinaama ka mangural, onsay ɓe anditi wonde ɗii piiji no windinoo fii makko, awa ko ɗun tigi laatinanaa mo."},{"book":"LINJIILA YUUHANNA","chapter":"12","verse":"17","text":"Tawi yimɓe wondunooɓe e Iisaa ɓen fewndo ko o noddata Laazaru ka qaburu, o immintina mo e hakkunde mayɓe ɓen, no seeditaade fii ko ɓe yi'i kon."},{"book":"LINJIILA YUUHANNA","chapter":"12","verse":"18","text":"Ko sabu ɗun waɗi si jamaa on ari, jaɓɓii mo, ko fii hari ɓe nanii wonde o waɗii nden maande hawniinde."},{"book":"LINJIILA YUUHANNA","chapter":"12","verse":"19","text":"Tawi *Fariisiyaaɓe ɓen no wi'indirde: «On yi'ii en alaa waawude hay huunde, ɓay fow jokkii mo!»"},{"book":"LINJIILA YUUHANNA","chapter":"12","verse":"20","text":"Tawi *Gereekiyankeeɓe goo no e hakkunde yimɓe yahunooɓe rewugol Alla ɓen ɲande juldeere nden."},{"book":"LINJIILA YUUHANNA","chapter":"12","verse":"21","text":"Ɓe ɓadii oo wi'eteeɗo Filiipu mo Bayti-Sa'iida, ɗun ko e nder Jaliilu, ɓe landii mo, ɓe wi'i: «Moodibbo, meɗen faalaa yiidude e Iisaa!»"},{"book":"LINJIILA YUUHANNA","chapter":"12","verse":"22","text":"Filiipu kadi yahi, wowlani Andaraawu, onsay Andaraawu e Filiipu yahi, wowlani Iisaa."},{"book":"LINJIILA YUUHANNA","chapter":"12","verse":"23","text":"Onsay Iisaa jaabii ɓe, wi'i: «Saa'i mo *Ɓii-Aaden on mawnintee e mun on hewtii."},{"book":"LINJIILA YUUHANNA","chapter":"12","verse":"24","text":"Ka haqiiqa haqiiqa mi andinii on, si abbere yanii e leydi, nde maayaali, nde wonay kayre tun, kono si nde maayii, nde rimay ɓiɓɓe buy."},{"book":"LINJIILA YUUHANNA","chapter":"12","verse":"25","text":"Kala yiɗuɗo ngurndan mun ɗan, ɗan hayriray mo, kono kala non aɲuɗo ngurndan mun ɗan ka aduna ɗoo, haray ko fii *ngurndan poomayankejan o marani ɗan."},{"book":"LINJIILA YUUHANNA","chapter":"12","verse":"26","text":"Awa kala on kurkantooɗo lan yo jokkan, ko fii ko ka mi woni ɗon, ko ɗon kurkaadu an ndun wonata. Kala non on kurkaniiɗo lan, Baabaajo on teddinay mo."},{"book":"LINJIILA YUUHANNA","chapter":"12","verse":"27","text":"«Jooni ɓernde an nden jiɓike. E ko honɗun mi wi'ata? Hara mi wi'ay: Baaba an, dandan oo saa'i? Oo'o, ɓay ko fii ɗun mi arani haa e oo saa'i."},{"book":"LINJIILA YUUHANNA","chapter":"12","verse":"28","text":"Baaba an, mawnin innde maa nden!»"},{"book":"LINJIILA YUUHANNA","chapter":"12","verse":"29","text":"Jamaa wonnooɗo ɗon nani ɗun on wi'i ko riggannde, woɓɓe wi'i ko malaa'ikaajo wowlani mo."},{"book":"LINJIILA YUUHANNA","chapter":"12","verse":"30","text":"Iisaa wi'i kadi: «Hinaa fii an kaa hawa nanori, kono ko fii mon."},{"book":"LINJIILA YUUHANNA","chapter":"12","verse":"31","text":"Ko jooni non aduna on ɲaawetee, ɓay ko jooni non lanɗo aduna on bugetee ka yaasi."},{"book":"LINJIILA YUUHANNA","chapter":"12","verse":"32","text":"Min non tuma mi townaa ka hoore leydi, mi pooɗitay yimɓe ɓen fow e an.»"},{"book":"LINJIILA YUUHANNA","chapter":"12","verse":"33","text":"Tawi ko o wowliri ɗun, ko fii hollugol ko honno o maayirta."},{"book":"LINJIILA YUUHANNA","chapter":"12","verse":"34","text":"Onsay jamaa on jaabii mo, wi'i: «Sariya on no wi'i men wonde *Almasiihu on woodete haa poomaa. Haray ko honno non wi'irɗaa bee Ɓii-Aaden on townee? Ko hombo non woni on Ɓii-Aaden?»"},{"book":"LINJIILA YUUHANNA","chapter":"12","verse":"35","text":"Iisaa jaabii ɓe kadi, wi'i: «Ndaygu no e hakkunde mon taho seeɗa. Yahee fewndo ka marɗon ndaygu ɗon, fii wota niwre nden juhu on. Ko fii on yahoowo e niwre andaa ka yahata."},{"book":"LINJIILA YUUHANNA","chapter":"12","verse":"36","text":"Awa fewndo ka marɗon ndaygu ɗon, hoolee ngu, fii no woniron fayɓe ndaygu ngun.» Ɓay Iisaa wi'ii ɗun, onsay o yahi, o suuɗii ɓe."},{"book":"LINJIILA YUUHANNA","chapter":"12","verse":"37","text":"Fii kala o waɗii wa ɗii maandeeji hawniiɗi yeeso maɓɓe, kono ɓe gomɗinaano mo."},{"book":"LINJIILA YUUHANNA","chapter":"12","verse":"38","text":"Ko nii kongol ngol annabi Isaaya wowlunoo ngol laatori, ɗun ko ka o wi'unoo ɗon:"},{"book":"LINJIILA YUUHANNA","chapter":"12","verse":"39","text":"Ɓe waawataano hoolaade, ɓay wano Isaaya wi'irnoo non kaɗi:"},{"book":"LINJIILA YUUHANNA","chapter":"12","verse":"40","text":"«Allaahu on wuminii ɓe,"},{"book":"LINJIILA YUUHANNA","chapter":"12","verse":"41","text":"Ko ɗun woni ko *Isaaya yewti, ɓay wonii o yi'ii darja Iisaa Almasiihu on, o yewti fii makko."},{"book":"LINJIILA YUUHANNA","chapter":"12","verse":"42","text":"Kono e nder ɗun, hay e hakkunde yeesooɓe ɓen, buy e maɓɓe gomɗini mo, kono sabu Fariisiyaaɓe ɓen ɓe suusaali qirritaade, fii wota ɓe pottine ka juulirde,"},{"book":"LINJIILA YUUHANNA","chapter":"12","verse":"43","text":"ko fii hari hiɓe yiɗi weltingol yimɓe ɓen ɓuri weltingol Alla."},{"book":"LINJIILA YUUHANNA","chapter":"12","verse":"44","text":"Onsay Iisaa ewnii, wi'i: «Kala on gomɗinɗo lan, haray wonaa min o gomɗini, kono ko Nuluɗo lan on!"},{"book":"LINJIILA YUUHANNA","chapter":"12","verse":"45","text":"E kala yi'uɗo lan, haray o yi'ii Nuluɗo lan on."},{"book":"LINJIILA YUUHANNA","chapter":"12","verse":"46","text":"Ko fii wonugol Ndaygu addimmi e oo aduna, hara kala gomɗinɗo lan wonaali e nder niwre nden."},{"book":"LINJIILA YUUHANNA","chapter":"12","verse":"47","text":"Kala nanuɗo konguɗi an ɗin kadi, ronki ɗi huutorde, hinaa min ɲaawoyta mo. Ko fii mi ariraali fii ɲaawugol aduna on, kono ko fii dandugol aduna on."},{"book":"LINJIILA YUUHANNA","chapter":"12","verse":"48","text":"Kala non bugitiiɗo lan, salii jaɓude konguɗi an ɗin, no mari ɲaawoowo. Ko fii ko konguɗi ɗi mi yewti ɗin ɲaawoyta mo ka ɲalaande sakkitorde."},{"book":"LINJIILA YUUHANNA","chapter":"12","verse":"49","text":"Ɓay konguɗi an ɗin wonaa e an iwri, kono ko Baabaajo imminɗo lan on tigi yamirimmi ko mi haala e ko mi wi'a."},{"book":"LINJIILA YUUHANNA","chapter":"12","verse":"50","text":"Awa-le miɗo andi yamiroore makko nden ko nde ngurndan poomayankejan. E hin-le, ko mi wi'i kon, ko no Baabaajo on wi'irimmi non mi wowliri.»"}]}