{"data":[{"book":"AmaNani","chapter":"17","verse":"1","text":"UThixo wathi kuMosi,"},{"book":"AmaNani","chapter":"17","verse":"2","text":"“Tshela abako-Israyeli ukuthi bakuphe intonga ezilitshumi lambili, kuphume ibenye kumkhokheli munye ngamunye wesizwana sabokhokho bakhe. Bhala ibizo lendoda ngayinye entongeni yayo."},{"book":"AmaNani","chapter":"17","verse":"3","text":"Entongeni kaLevi uzabhala ibizo lika-Aroni, ngoba kumele kube lentonga eyodwa emele inhloko inye ngayinye yesizwana sabokhokho bayo."},{"book":"AmaNani","chapter":"17","verse":"4","text":"Zifake ethenteni lokuhlangana phambi komtshokotsho wobufakazi, lapho engihlangana lawe khona."},{"book":"AmaNani","chapter":"17","verse":"5","text":"Intonga yendoda engizayikhetha izahluma, njalo mina ngizahle ngikuqede lokhu kukhonona okulokhu kuqhubeka kusolwa wena ngabako-Israyeli.”"},{"book":"AmaNani","chapter":"17","verse":"6","text":"Ngakho uMosi wakhuluma kwabako-Israyeli, abakhokheli babo bamnika intonga ezilitshumi lambili, ngayinye ingeyomkhokheli wesizwana sabokhokho bakhe, kwathi leka-Aroni yayibalelwa kuzo."},{"book":"AmaNani","chapter":"17","verse":"7","text":"UMosi wabeka intonga lezo phambi kukaThixo ethenteni lobufakazi."},{"book":"AmaNani","chapter":"17","verse":"8","text":"Ngosuku olulandelayo uMosi wangena ethenteni lobufakazi wabona ukuthi intonga ka-Aroni eyayimele indlu kaLevi, yayisihlumile yaqhakaza, isilamaluba njalo isithele izithelo ze-alimondi."},{"book":"AmaNani","chapter":"17","verse":"9","text":"Ngakho uMosi wazisusa zonke intonga phambi kukaThixo waziletha phambi kwabo bonke abako-Israyeli. Bazikhangela, ngulowo wathatha eyakhe intonga."},{"book":"AmaNani","chapter":"17","verse":"10","text":"UThixo wathi kuMosi, “Buyisela intonga ka-Aroni phambi komtshokotsho wobufakazi, igcinwe khonapho ibe yisibonakaliso kulabo abahlamukayo. Lokhu kuzaqeda ukukhonona kwabo ngami, ukuze bangafi.”"},{"book":"AmaNani","chapter":"17","verse":"11","text":"UMosi wenza khona lokho kanye uThixo ayemlaye ngakho."},{"book":"AmaNani","chapter":"17","verse":"12","text":"Abako-Israyeli bathi kuMosi, “Sizakufa! Sifile, sonke sesifile!"},{"book":"AmaNani","chapter":"17","verse":"13","text":"Loba ngubani ozasondela phansi kwethabanikeli likaThixo uzakufa. Sizakufa sonke na?”"}]}