{"data":[{"book":"Genesis","chapter":"42","verse":"1","text":"Di madagoaa Jacob ne iloo bolo nia meegai i Egypt, mee ga helekai gi ana dama daane, “Goodou de ga hai di godou mee!"},{"book":"Genesis","chapter":"42","verse":"2","text":"Au e longo bolo nia meegai i Egypt, hula huia godou meegai e daahi gidaadou gi de hiigai gaa mmade.”42.2 Nnegau 7.12"},{"book":"Genesis","chapter":"42","verse":"3","text":"Gei nia duaahina daane Joseph dilongoholu gaa hula e hui nia meegai i Egypt,"},{"book":"Genesis","chapter":"42","verse":"4","text":"gei Jacob digi hagau ina tuaahina a Joseph donu go Benjamin dalia digaula, idimaa mee e madagu bolo di mee huaidu gaa tale gi mee."},{"book":"Genesis","chapter":"42","verse":"5","text":"Nia dama daane Jacob ne loomoi dalia digau labelaa i golo e hui nadau meegai, idimaa tau magamaga nogo hai i Canaan."},{"book":"Genesis","chapter":"42","verse":"6","text":"Joseph dela nogo hai di gobinaa o Egypt, nogo huihui ana meegai gi nia daangada huogodoo o henuailala. Gei nia duaahina daane Joseph gu loomoi gaa pala i mua o mee, nadau golomada guu tale gi nia gelegele.42.6 Genesis 37.7"},{"book":"Genesis","chapter":"42","verse":"7","text":"Di madagoaa Joseph ne mmada gi ono duaahina daane, mee gu modongoohia digaula, gei mee gaa hai be ia e de iloo digaula. Mee ga heeu gi digaula hagawelewele, “Goodou ne loomoi i hee?”"},{"book":"Genesis","chapter":"42","verse":"8","text":"Joseph gu modongoohia ono duaahina daane, gei digaula digi modongoohia a mee."},{"book":"Genesis","chapter":"42","verse":"9","text":"Mee ne langahia ana midi ne hai i digaula, ga helekai, “Goodou digau halahala mee hagammuni, goodou ne loomoi belee halahala di gowaa e bagege i di madau henua.”42.9 Genesis 37.5-10"},{"book":"Genesis","chapter":"42","verse":"10","text":"Digaula ga helekai, “Meenei, deeai! Gimaadou ne loomoi be nia hege ni aau, belee hui madau meegai."},{"book":"Genesis","chapter":"42","verse":"11","text":"Gimaadou huogodoo tagahaanau daane. Gimaadou hagalee digau halahala mee hagammuni. Meenei, gimaadou nia daane helekai donu.”"},{"book":"Genesis","chapter":"42","verse":"12","text":"Joseph ga helekai, “Deeai, goodou ne loomoi belee halahala di gowaa e bagege i di madau henua.”"},{"book":"Genesis","chapter":"42","verse":"13","text":"Digaula ga helekai, “Meenei, gimaadou tagahaanau daane dilongoholu maa lua ni taane e dahi i Canaan. Tuaahina daane e dahi guu made, ge tuaahina daane dulii la i baahi di madau damana.”"},{"book":"Genesis","chapter":"42","verse":"14","text":"Joseph ga helekai, “E hai hua be dagu helekai, goodou digau halahala mee hagammuni."},{"book":"Genesis","chapter":"42","verse":"15","text":"Deenei di hai e hagadina goodou: Au e doangi i di ingoo di king bolo goodou hagalee loo e hula go di maa hua di godou duaahina dulii la gu hanimoi gi kinei."},{"book":"Genesis","chapter":"42","verse":"16","text":"Tangada e dahi i goodou e hana e laha mai a mee. Goodou ala i golo e noho i lala di hagaloohi gaa dae loo gi di tonu o godou helekai ga hagi aga goodou. Maa ga deeai, e donu be di king dela e mouli, gei goodou aalaa hua go digau halahala mee hagammuni.”"},{"book":"Genesis","chapter":"42","verse":"17","text":"Joseph gaa dugu digaula i lodo di hale galabudi nia laangi e dolu."},{"book":"Genesis","chapter":"42","verse":"18","text":"Togo dolu laangi, Joseph ga helekai gi digaula, “Au tangada e hagalaamua God, gei au gaa hai goodou gi mouli maa goodou gaa hai beenei:"},{"book":"Genesis","chapter":"42","verse":"19","text":"Goodou belee hagadina be goodou e donu, tangada e dahi i goodou gaa noho i lodo di hale galabudi, di gowaa nogo noho ai goodou, goodou ala i golo gaa kae nia meegai gi di godou madahaanau dela gu hiigai."},{"book":"Genesis","chapter":"42","verse":"20","text":"Goodou e hai gi laha mai di godou duaahina dulii gi di au. Deenei di mee ga haga donu bolo goodou nogo helekai di tonu, gei au ga hagalee daaligi goodou gii mmade.”"},{"book":"Genesis","chapter":"42","verse":"21","text":"ga helekai i nadau mehanga, “Uaa, dolomeenei gidaadou e hagaduadua, i di gili tadau mee ne hai gi tadau duaahina daane. Gidaadou gu gidee di haingadaa o maa dono dangidangi i di hagamaamaa, gei gidaadou digi hagalongo. Deenei laa gidaadou gu i lodo di haingadaa dolomeenei.”"},{"book":"Genesis","chapter":"42","verse":"22","text":"Reuben ga helekai, “Au gu helekai bolo goodou gi hudee hagahuaidu ina a mee, gei goodou digi hagalongo. Dolomeenei gidaadou e hui dono made.”42.22 Genesis 37.21-22"},{"book":"Genesis","chapter":"42","verse":"23","text":"Joseph gu iloo nadau helekai, gei digaula digi iloo, idimaa nadau helekai laa nogo hagadonu go tangada gi mee."},{"book":"Genesis","chapter":"42","verse":"24","text":"Joseph ga hagatanga gi daha mo digaula gaa dangi, ga hanimoi labelaa ga lawalawa Simeon i mua digaula."},{"book":"Genesis","chapter":"42","verse":"25","text":"Joseph ga helekai bolo gi haawa ina nia peege digaula gi nia meegai gii honu, wanga ina nadau bahihadu ne hui nia maa gi lodo nadau peege huogodoo, ge gi wanga ina nadau meegai e gai i di nadau hula. Nia mee aanei la guu hai."},{"book":"Genesis","chapter":"42","verse":"26","text":"Nia duaahina daane ga hagauda nadau meegai ne hui gi hongo nadau ‘donkey’ ga hagatanga."},{"book":"Genesis","chapter":"42","verse":"27","text":"Di gowaa dela ne noho gaa kii ai digaula i di boo, tangada e dahi i digaula gaa huge dana peege belee haangai dana ‘donkey’, ga gidee ana bahihadu i di ulu gi nua dana peege."},{"book":"Genesis","chapter":"42","verse":"28","text":"Mee gaa wolo gi ono duaahina daane, “Agu bahihadu la gu gaamai gi muli, aanei i lodo dagu peege.” Nadau manawa gu ngaalua, gei gu mmaadagu, ga heeu, “God ne hai dana aha mai gi gidaadou?”"},{"book":"Genesis","chapter":"42","verse":"29","text":"Di nadau loomoi gi di nadau damana go Jacob i Canaan, digaula ga hagi anga nia mee huogodoo ala ne hai ang gi ginaadou:"},{"book":"Genesis","chapter":"42","verse":"30","text":"“Di gobinaa o Egypt gu helekai mai hagawelewele bolo gimaadou e halahala hagammuni nia mee e hai baahi gi di nadau henua."},{"book":"Genesis","chapter":"42","verse":"31","text":"Gimaadou ga helekai, ‘Gimaadou hagalee digau halahala mee hagammuni. Gimaadou digau hai mee donu."},{"book":"Genesis","chapter":"42","verse":"32","text":"Gimaadou tagahaanau daane dilongoholu maa lua huogodoo. Tuaahina e dahi guu made, gei tuaahina kaedahi dulii i Canaan i baahi di madau damana.’"},{"book":"Genesis","chapter":"42","verse":"33","text":"Taane deelaa ga helekai, ‘Deenei dagu hai e halahala be goodou digau e donu: Goodou gaa kae godou meegai gaa hula gi di godou madahaanau dela gu hiigai, kaina godou meegai, ge tangada e dahi e noho i dogu baahi."},{"book":"Genesis","chapter":"42","verse":"34","text":"Laha mai di godou duaahina daane dulii gi di au, gei au ga iloo bolo goodou hagalee digau halahala mee hagammuni, gei digau e donu. Au ga gowadu di godou duaahina gi muli gi goodou, gei goodou gaa mee di noho i ginei ga huihui godou mee.’”"},{"book":"Genesis","chapter":"42","verse":"35","text":"Digaula gaa dui gi daha nadau peege gei digaula huogodoo ga gidee nadau bahihadu i lodo nadau peege, gei digaula mo di nadau damana gu mmaadagu."},{"book":"Genesis","chapter":"42","verse":"36","text":"Di nadau damana ga helekai, “Goodou e hiihai agu dama gi hagalee huogodoo? Joseph gu hagalee. Simeon hogi, gei dolomeenei goodou e hiihai e lahi a Benjamin. Ma ko au dela e duadua!”"},{"book":"Genesis","chapter":"42","verse":"37","text":"Reuben ga helekai gi dono damana, “Maa au ga hagalee laha mai Benjamin gi di goe, goe e mee di daaligi agu dama daane dogolua gii mmade. Dugua mai a mee gi di au, gei au ga laha mai a mee gi muli gi di goe.”"},{"book":"Genesis","chapter":"42","verse":"38","text":"Gei Jacob ga helekai, “Dagu dama e deemee di hana i oo muli. Tuaahina o maa guu made, go mee hua guu dubu. Dolomaa di mee huaidu gaa hai gi mee i godou hula. Au gu madua gei di manawa gee dela gaa hai go goodou mai gi di au ga daaligi au gii made.”"}]}