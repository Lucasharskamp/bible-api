{"data":[{"book":"Ephesians","chapter":"3","verse":"1","text":"Deenei tadinga, au go Paul tangada galabudi a Jesus Christ idimaa go goodou digau tuadimee, e dalodalo gi God."},{"book":"Ephesians","chapter":"3","verse":"2","text":"Goodou gu longono bolo God i dono dumaalia ne dugu mai tegau deenei bolo gi heia e hagahumalia goodou."},{"book":"Ephesians","chapter":"3","verse":"3","text":"God gu haga gila aga dana hagamaanadu hagammuni gi di au. (Gei au ne hihi hua haga bodobodo di mee deenei,"},{"book":"Ephesians","chapter":"3","verse":"4","text":"gei maa goodou gaa dau agu mee ala ne hihi, goodou ga iloo laa dogu modongoohia di hagamaanadu hagammuni o Christ.)3.4 Colossians 1.26-27"},{"book":"Ephesians","chapter":"3","verse":"5","text":"I lodo di madagoaa gu doo gi daha, gei nia daangada digi iloo di hagamaanadu hagammuni deenei, gei God gu haga gida di maa dolomeenei, mai i di Hagataalunga ang gi ana gau agoago hagau haga madagu mo ana soukohp."},{"book":"Ephesians","chapter":"3","verse":"6","text":"Malaa, deenei di hagamaanadu hagammuni a God: mai di Longo Humalia, digau tuadimee mo digau o Jew gu hai mee ngaadahi gi nia maluagina o God, guu hai nia manga o tuaidina hua e dahi, gu hai mee ngaadahi gi di hagababa a God ne hai mai i Jesus Christ."},{"book":"Ephesians","chapter":"3","verse":"7","text":"Au ne hai tangada hai hegau ni di Longo Humalia mai di wanga dehuia a God dela ne gaamai i ono mogobuna."},{"book":"Ephesians","chapter":"3","verse":"8","text":"Au tangada i bahi i lala tangada dela mugi lala loo nia daangada a God, malaa, God gu gaamai gi di au di madagoaa humalia, e kae di Longo Humalia o di maluagina dee odi o Christ ang gi digau tuadimee,"},{"book":"Ephesians","chapter":"3","verse":"9","text":"gei e hai digau huogodoo gi gidee ginaadou di hagamaanadu hagammuni a God dela gu haga hai hegau. God dela ne hai nia mee huogodoo, nogo benebene dana hagamaanadu hagammuni mai loo i mua,"},{"book":"Ephesians","chapter":"3","verse":"10","text":"bolo i di madagoaa dolomeenei, mai di nohongo dabu, nia dagi o digau di langi mo nia mogobuna tenua o di langi gi kabee dono iloo i nia hagadilinga ala."},{"book":"Ephesians","chapter":"3","verse":"11","text":"God ne hai di mee deenei bolo gii tau gi dana hadinga dee odi dela ne hagahonu koia mai Jesus Christ go tadau Dagi."},{"book":"Ephesians","chapter":"3","verse":"12","text":"I tadau buni anga gi Christ mo tadau hagadonu a Mee, gidaadou gu maaloo di hula laa mua o God i di hagadagadagagee."},{"book":"Ephesians","chapter":"3","verse":"13","text":"Au e dangi adu gi goodou, bolo goodou hudee madugia i di au dela e hagaduadua i godou gili. Nia mee huogodoo aanei la nia hagahumalia ni goodou."},{"book":"Ephesians","chapter":"3","verse":"14","text":"I tadinga deenei, au e dogoduli i mua Tamana,"},{"book":"Ephesians","chapter":"3","verse":"15","text":"go Mee dela ne wanga nia ingoo donu o nia madahaanau huogodoo ala i di langi mo henuailala."},{"book":"Ephesians","chapter":"3","verse":"16","text":"Au e dangi ang gi God mai di maluagina o ono madamada gi gowadu nia mahi, mai i dono Hagataalunga, e hagamaaloo aga godou lodo."},{"book":"Ephesians","chapter":"3","verse":"17","text":"Au e dalodalo bolo Christ gii noho i godou lodo mai godou hagadonu. Au e dalodalo bolo goodou gi hagamau mai di aloho."},{"book":"Ephesians","chapter":"3","verse":"18","text":"Gei goodou ngaadahi mo nia daangada a God huogodoo gi kae ina di mogobuna maaloo di iloo di palaha, looloo, tuuduu, mo di llala o di aloho o Christ."},{"book":"Ephesians","chapter":"3","verse":"19","text":"Uaa, goodou gi iloo di aloho o Christ, ma e aha maa gidaadou e deemee di iloo di maa hagatau. Gei goodou gaa honu laa i di hagahonu o God."},{"book":"Ephesians","chapter":"3","verse":"20","text":"Hagaamuina a God i ono mogobuna e ngalua i tadau lodo, e mee di hagagila nia mee laa hongo tadau mee ala e mee di tangi ge hagamaanadu ai."},{"book":"Ephesians","chapter":"3","verse":"21","text":"Di madamada dela i lodo di nohongo dabu mo lodo Jesus Christ gi heia ang gi God i nia madagoaa huogodoo, gaa hana hua beelaa! Amen."}]}