{"data":[{"book":"Chakruok","chapter":"44","verse":"1","text":"Josef nomiyo jarit ode chik niya, “Ket cham mathoth e gunde jogo ma ginyalo tingʼo, kendo itwe pesa e dho ogund ngʼato ka ngʼato."},{"book":"Chakruok","chapter":"44","verse":"2","text":"Bangʼe to iso kikombena mar mula ei ogund wuowi matin kaachiel gi pesa mar rundo.” Kendo jarit od Josef notimo kaka Josef nowachone."},{"book":"Chakruok","chapter":"44","verse":"3","text":"Kinyne kogwen, jogo nokawo pundegi kendo negiwuok."},{"book":"Chakruok","chapter":"44","verse":"4","text":"Kane pok gidhi mabor gi dala Josef nowacho ne jatichne niya, ring ilaw joka piyo, kendo ka imakogi, wachnegi niya, “Angʼo ma omiyo uchulo rach kar ber?"},{"book":"Chakruok","chapter":"44","verse":"5","text":"Donge ma e okombe ma ruodha metho godo kendo otiyogo kuom koro wach? Gima utimoni en gima rach.”"},{"book":"Chakruok","chapter":"44","verse":"6","text":"E kinde manochopo irgi, nonuoyonegi wechegi."},{"book":"Chakruok","chapter":"44","verse":"7","text":"To negiwachone niya, “Angʼo ma omiyo ruodha wacho gigo? Jotichgi bor gi tim ma kamano!"},{"book":"Chakruok","chapter":"44","verse":"8","text":"Donge ne waduogonu kata mana pesa mane wayudo e ogundewa kane waa e piny Kanaan. Koro ere gima dimi wakwal fedha kata dhahabu e od ruodhi?"},{"book":"Chakruok","chapter":"44","verse":"9","text":"Ka diyude kuom jatichni moro amora, to obiro tho; kendo joma odongʼ biro bedo wasumb ruodha.”"},{"book":"Chakruok","chapter":"44","verse":"10","text":"Nowacho niya, “Mano ber, obed mana kaka uwachono. Ngʼato angʼata manoyud kode nobed misumbana, to joma odongʼ nobed thuolo.”"},{"book":"Chakruok","chapter":"44","verse":"11","text":"Ngʼato ka ngʼato noyieyo ogunde piny e ngʼe pundegi kendo ogonyo."},{"book":"Chakruok","chapter":"44","verse":"12","text":"Eka ne jarit ochako menyo kochako gi wuowi maduongʼ kendo otieko gi wuowi matin kendo kikombe noyudi ei ogund Benjamin."},{"book":"Chakruok","chapter":"44","verse":"13","text":"Kane gineno mano ne giyiecho lepgi, eka ne giyieyo pundegi kendo gidok dala Josef."},{"book":"Chakruok","chapter":"44","verse":"14","text":"Josef pod ne ni e ot kane Juda kod owetene odonjo, kendo negipodho auma e nyime."},{"book":"Chakruok","chapter":"44","verse":"15","text":"Josef nowachonegi niya, “Ma en angʼo ma usetimoni? Donge ungʼeyo ni ngʼato kaka an nyalo fwenyo gimoro gi yor koro?”"},{"book":"Chakruok","chapter":"44","verse":"16","text":"Juda nodwoke niya, “Dwa wach angʼo ne ruodha? Dwa wach angʼo? Ere kaka wanyalo nyiso jatichwa? Nyasaye oseelo richo jatichni. Koro wan wasumbi ruodha; wan wawegi kod ngʼatno moseyud kikombeni kuome.”"},{"book":"Chakruok","chapter":"44","verse":"17","text":"To Josef nowacho niya, “Abor gi timo gima kamano! Mana ngʼatno mane oyudi gi kikombena ema biro bet misumbana. Ji modongʼ duto doguru ir wuonu gi kwe.”"},{"book":"Chakruok","chapter":"44","verse":"18","text":"Eka Juda nodhi ire kendo owachone niya, “Yaye ruodha, yie mondo jatichni owuo kodi. Kik ikech gi jatichni kata obedo ni tekoni mar loch romre gi mar Farao owuon."},{"book":"Chakruok","chapter":"44","verse":"19","text":"Ruodha nopenjo jotichne ni, ‘Bende un gi wuonu kata owadu?’"},{"book":"Chakruok","chapter":"44","verse":"20","text":"Kendo ne wadwoke ni, ‘Wan kod wuonwa to oti, kendo nitie wuowi matin mane onywolo ka oti. Owadgi wuowino ne osetho kendo en e wuod min-gi kende modongʼ, kendo wuon-gi ohere.’"},{"book":"Chakruok","chapter":"44","verse":"21","text":"“To ne iwacho ni jotichni ni, ‘Keleuru ka mondo anene an awuon.’"},{"book":"Chakruok","chapter":"44","verse":"22","text":"Kendo ne wawachone ruodha ni, ‘Rawerano ok nyal weyo wuon-gi! Ka oweye to wuon-gi biro tho.’"},{"book":"Chakruok","chapter":"44","verse":"23","text":"To ne iwachone jotichni ni, ‘Ka ok ubiro gi owadu matin, to ok unuchak une wangʼa kendo.’"},{"book":"Chakruok","chapter":"44","verse":"24","text":"Kane wadok ir wuonwa ma jatichni, ne wanyise gima ruodha osewacho."},{"book":"Chakruok","chapter":"44","verse":"25","text":"“Eka wuonwa nowacho ni, ‘Doguru mondo udhi ungʼiew chiemo moko kendo.’"},{"book":"Chakruok","chapter":"44","verse":"26","text":"To ne wawachone ni, ‘Ok wanyal dhi. Wanyalo mana dhi ka owadwa matin dhi kodwa. Ok wanyal neno wangʼ ngʼatno makmana ka owadwa matin ni kodwa.’"},{"book":"Chakruok","chapter":"44","verse":"27","text":"“Jatichni ma wuonwa nowachonwa ni, ‘Ungʼeyo ni chiega nonywolona yawuowi ariyo."},{"book":"Chakruok","chapter":"44","verse":"28","text":"Achiel ne olal, kendo ne awacho niya, “Adier osekidhe matindo tindo.” Kendo pok achak anene."},{"book":"Chakruok","chapter":"44","verse":"29","text":"Ka ukawo owadgi bende ma gimoro dhi ohinye, to di umi chunya chandruok ma atho ka an gi kuyo to aseti.’"},{"book":"Chakruok","chapter":"44","verse":"30","text":"“Koro ka wadok ir wuonwa ma misumbani ka wuowini mangimane omakore kode onge to obiro tho,"},{"book":"Chakruok","chapter":"44","verse":"31","text":"kendo dimi jotichni mi wuon-gi chuny lit ma otho ka en gi kuyo to oseti."},{"book":"Chakruok","chapter":"44","verse":"32","text":"Jatichni nosingore ne wuon-gi ni nodwok wuowino kangima. Ne awacho ni, ‘Ne akwongʼora ni ka ok aduogo wuowini iri kangima to anabed jaketho e nyimi ndalo duto mag ngimana!’"},{"book":"Chakruok","chapter":"44","verse":"33","text":"“Koro asayi, we jatichni odongʼ ka kaka misumba ruoth kar wuowini kendo iwe wuowini odogi gowetene."},{"book":"Chakruok","chapter":"44","verse":"34","text":"Ere kaka dadog ir wuora ka wuowini ok ni koda? Ooyo! Kik iwe ane chandruok ma dimak wuora.”"}]}