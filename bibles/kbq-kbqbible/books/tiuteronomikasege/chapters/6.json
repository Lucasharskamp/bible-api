{"data":[{"book":"Tiuteronomi Kasege","chapter":"6","verse":"1","text":"Ra Anumzana tamagri Anumzamo'a nasamino, Ama'na kasegene trakenena rempi huzamige'za mopama zami'nua mopafima umaninu'za avaririho huno hunante'ne."},{"book":"Tiuteronomi Kasege","chapter":"6","verse":"2","text":"Hagi Ra Anumzana tamagri Anumzamofona koro hunenteta, agoraga'a mani'netma maka kasege'ane trake'anema avaririho hu'nama huneramantoa ke'a tamagrane mofavretamine tamagehemo'zanena avaririho. E'i anama hanutma knare hutma za'zate ana mopafina manigahaze."},{"book":"Tiuteronomi Kasege","chapter":"6","verse":"3","text":"Hagi Israeli vahe'mota antahiho! Ama ana kasegene trakenena kegava nehuta avariri so'e nehinkeno, Ra Anumzana tamafahe'i Anumzamo'ma huhampri tamante'nea kante, amirine tume rimo'ma avite'nea mopafina knare hutma nemanita rama'a vahe fore hutma manigahaze."},{"book":"Tiuteronomi Kasege","chapter":"6","verse":"4","text":"Israeli vahe'mota antahiho! Ra Anumzana tagri Anumzamo'a agrake Ra Anumzana mani'ne."},{"book":"Tiuteronomi Kasege","chapter":"6","verse":"5","text":"E'ina hu'negu Ra Anumzana tamagri Anumzamofona mika tumotamireti'ene, mika tamagu tamenteti'ene, mika hanavetamireti avesinteho."},{"book":"Tiuteronomi Kasege","chapter":"6","verse":"6","text":"Hagi menima hihoma hu'nama tamasamua nanekemo'a antahintahitamifi me'nena,"},{"book":"Tiuteronomi Kasege","chapter":"6","verse":"7","text":"nompi manisazano, kantesazano, masesazano, otisazano, ama ana nanekea mofavretaminena maka zupa huge antahige nehutma rempi huzami vava hiho."},{"book":"Tiuteronomi Kasege","chapter":"6","verse":"8","text":"Hagi huramagesa hanigu ama ana nanekea kretma tamazante'ene tamasenire'enena anakinteho."},{"book":"Tiuteronomi Kasege","chapter":"6","verse":"9","text":"Hagi no kafa zafatamire'ene kumapima ufre kafantaminte'enena ama ana nanekea kretma arukmarenteho."},{"book":"Tiuteronomi Kasege","chapter":"6","verse":"10","text":"Hagi Ra Anumzana tamagri Anumzamo'a tamagehemofo, Abrahamuma, Aisakima, Jekopuma zamigahue huno huhampri zmante'nea mopafi tamavareno ufregahie. E'i ana mopafina knare huno hentofaza hu'nea ranra kumatamina tamagra'a hanaveretira onki'naza kumatami me'nea mopa tamigahie."},{"book":"Tiuteronomi Kasege","chapter":"6","verse":"11","text":"Hagi nontamimpina fenomo'a avite'neni'a nontami tamigahie. E'i ana fenona tamagra eri onte'naza feno tamigahie. Hagi tamagra aseonte'nesaza tinkerifinti tina nefita, ohankre'naza hozaramipinti wainine olivia tagita negahaze. Hagi ana kave'ma nesageno tamu'ma hanigeta,"},{"book":"Tiuteronomi Kasege","chapter":"6","verse":"12","text":"Isipima kina huta mani'neta kazokazo eri'zama enerizageno tamavreno atiramino'ma e'nea Ra Anumzama tamage'ma akaninte zankura kva hu'neni hiho."},{"book":"Tiuteronomi Kasege","chapter":"6","verse":"13","text":"Hagi Ra Anumzana tamagri Anumzamofo korora hunteta agoraga'a mani'neta, Agrike monora hunteho. Hagi mago'a zanku'ma huvempama hunaku'ma hanutma, Agri agifinke huvempa hiho."},{"book":"Tiuteronomi Kasege","chapter":"6","verse":"14","text":"Hagi anama umani'naza mopafi vahe'mo'zama mono'ma hunentaza havi anumzantamintera monora huonteho."},{"book":"Tiuteronomi Kasege","chapter":"6","verse":"15","text":"Na'ankure Ra Anumzana tamagri Anumzamo'ma amu'nontamifima mani'nea Anumzana kanivere Anumzankino, havi anumzante'ma mono'ma huntesageno'a rimpa ahezama'amo'a tevereankna huno ana mopafintira tamahe fanane hugahie."},{"book":"Tiuteronomi Kasege","chapter":"6","verse":"16","text":"Hagi Masa kumate'ma hu'nazaza huta, Ra Anumzana tamagri Anumzamofona reheta onkeho."},{"book":"Tiuteronomi Kasege","chapter":"6","verse":"17","text":"Ra Anumzana tamagri Anumzamo'ma tami'nea kasegene tra kenena kegava huneta avariri so'e hiho."},{"book":"Tiuteronomi Kasege","chapter":"6","verse":"18","text":"Hagi knare huno fatgo hu'nesia zanke Ra Anumzamofo avurera nehinkeno, maka'zama hanaza zamo'a knarehina tmafahe'ima knare mopama huvempa huno huhampri zmante'nea mopa e'nerita,"},{"book":"Tiuteronomi Kasege","chapter":"6","verse":"19","text":"Ra Anumzamo'ma hu'nea kante anteta ha' vahe'tmia ana mopafintira zamahenati atregahaze."},{"book":"Tiuteronomi Kasege","chapter":"6","verse":"20","text":"Hagi henkama mofavretamimo'zama tamantahige'za, Ra Anumzana tagri Anumzamo'a nagafare ama kasegene tra kenena tamigeta nevararune hu'za tamantahigenageta,"},{"book":"Tiuteronomi Kasege","chapter":"6","verse":"21","text":"tamagra amanage huta hiho, Fero kazokazo eri'za vahe tagra Isipi mani'nonkeno, Ra Anumzamo'a hankavenentake azanuti tavreno atiramino e'ne."},{"book":"Tiuteronomi Kasege","chapter":"6","verse":"22","text":"Hagi tagra tavufinti negonkeno Isipi kuma'ene, Feronte'ene vahe'are'enena Ra Anumzamo'a tusi'a kaguvazane hazenkezanutira zamazeri haviza hu'ne."},{"book":"Tiuteronomi Kasege","chapter":"6","verse":"23","text":"Hagi Agra Isipitira tavre atiramino'ma e'neana, tagehe'ima huvempa huno huhampri zmante'nea mopa taminaku tavreno e'ne."},{"book":"Tiuteronomi Kasege","chapter":"6","verse":"24","text":"E'ina hu'negu Ra Anumzana tagri Anumzamo'a huno, Koro hunanteta maka kasegene tra ke'ninena amage'nenteta agorga'a maniho huno hu'ne. Na'ankure tagrama e'ina'ma hanuta knare huta nemani'nunkeno, Agra menima nehiaza huno kegava hurantenketa knare huta manigahune."},{"book":"Tiuteronomi Kasege","chapter":"6","verse":"25","text":"Hagi Ra Anumzana tagri Anumzamo'ma avaririhoma hu'nea kasegema avaririsunkeno'a, fatgo vahere huno hugahie."}]}