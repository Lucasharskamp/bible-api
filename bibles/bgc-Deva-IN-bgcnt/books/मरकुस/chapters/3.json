{"data":[{"book":"मरकुस","chapter":"3","verse":"1","text":"यीशु फेर आराम कै दिन आराधनालय म्ह गया; उड़ै एक माणस था जिसका हाथ सूखरया था,"},{"book":"मरकुस","chapter":"3","verse":"2","text":"अर फरीसी यीशु पै दोष लाण खात्तर उसकी टाह म्ह थे के देक्खै, वो आराम कै दिन उसनै ठीक करै सै के न्ही।"},{"book":"मरकुस","chapter":"3","verse":"3","text":"उसनै सूखे हाथ आळे माणस तै कह्या, “बीच म्ह खड्या होज्या”"},{"book":"मरकुस","chapter":"3","verse":"4","text":"अर उनतै कह्या, “के मूसा के नियम-कायदा कै मुताबिक आराम कै दिन भला करणा ठीक सै या बुरा करणा, जान बचाणा या मारणा?” पर वे बोल-बाल्ले रहे।"},{"book":"मरकुस","chapter":"3","verse":"5","text":"फेर उसनै उनकै मन की कठोरता तै काल होकै, उन ताहीं छो तै चोगरदेनै देख्या, अर उस माणस ताहीं कह्या, “अपणा हाथ बढ़ा।” उसनै बढ़ाया, अर उसका हाथ ठीक हो गया।"},{"book":"मरकुस","chapter":"3","verse":"6","text":"फेर फरीसी बाहरणै जाकै जिब्बे हेरोदेस राजा के समर्थकां कै गेल्या उसकै बिरोध म्ह सलाह करण लाग्गे के उसका नाश किस तरियां करया जावै।"},{"book":"मरकुस","chapter":"3","verse":"7","text":"यीशु अपणे चेल्यां गेल्या गलील समुन्दर कान्ही चल्या गया: अर गलील तै एक बड्डी भीड़ उसकै पाच्छै हो ली;"},{"book":"मरकुस","chapter":"3","verse":"8","text":"अर यहूदिया नगर, अर यरुशलेम नगर, अर इदूमिया परदेस, अर यरदन नदी के परली ओड़, अर सूर अर सैदा नगर के लोवै-धोवै तै एक बड्डी भीड़ न्यू सुणकै के वो किसे अचम्भे आळे काम करै सै, उसनै देक्खण आई।"},{"book":"मरकुस","chapter":"3","verse":"9","text":"यीशु नै अपणे चेल्यां तै कह्या, “भीड़ की बजह तै एक छोट्टी किस्ती मेरै खात्तर त्यार राखियों ताके वे मन्नै दाब न्ही सकै।”"},{"book":"मरकुस","chapter":"3","verse":"10","text":"क्यूँके उसनै घणखरयां ताहीं ठीक करया था, इस करकै जितने माणस बीमार थे, उस ताहीं छूण खात्तर उसपै पड़ण लागरे थे।"},{"book":"मरकुस","chapter":"3","verse":"11","text":"जिन म्ह ओपरी आत्मा भी जिब उस ताहीं देक्खै थी, तो उसकै स्याम्ही गिर ज्या थी, अर किल्की मारकै कहवै थी, तू परमेसवर का बेट्टा सै।"},{"book":"मरकुस","chapter":"3","verse":"12","text":"अर उसनै ओपरी आत्मायाँ ताहीं चेतावनी देकै कह्या के मेरै बारै म्ह किसे तै ना कहियो के मै कौण सूं।"},{"book":"मरकुस","chapter":"3","verse":"13","text":"फेर यीशु पहाड़ पै चढ़ग्या, अर जिन नै वो चाहवै था उन ताहीं अपणे धोरै बुलाया; अर वे उसकै धोरै आए।"},{"book":"मरकुस","chapter":"3","verse":"14","text":"फेर उसनै उन म्ह तै बारहा चेल्यां ताहीं नियुक्त करया के वे उसकै गेल्या-गेल्या रहवै, अर वो उननै भेज्जै के वे प्रचार करै,"},{"book":"मरकुस","chapter":"3","verse":"15","text":"अर ओपरी आत्मा ताहीं काढ़ण का हक राक्खै।"},{"book":"मरकुस","chapter":"3","verse":"16","text":"वे बारहा चेल्लें ये सै: “शमौन जिसका नाम उसनै पतरस धरया,"},{"book":"मरकुस","chapter":"3","verse":"17","text":"अर जब्दी का बेट्टा याकूब अर याकूब का भाई यूहन्ना, जिसका नाम उसनै बुअनरगिस यानिके ‘गरजण का बेट्टा’ धरया।”"},{"book":"मरकुस","chapter":"3","verse":"18","text":"अर अन्द्रियास, अर फिलिप्पुस, अर बरतुल्मै, अर मत्ती, अर थोमा, अर हलफई का बेट्टा याकूब, अर तद्दै, अर शमौन कनानी,"},{"book":"मरकुस","chapter":"3","verse":"19","text":"अर यहूदा इस्करियोती जिसनै उस ताहीं पकड़वा भी दिया था।"},{"book":"मरकुस","chapter":"3","verse":"20","text":"फेर यीशु घरां आया; अर इसी भीड़ कठ्ठी होई, के यीशु अर उसके चेल्यां पै रोट्टी भी कोनी खाई गई।"},{"book":"मरकुस","chapter":"3","verse":"21","text":"जिब उसके कुण्बा आळा न्यू सुण्या, तो वे उस ताहीं घरां ले जाण खात्तर लिकड़े; क्यूँके वे कहवै थे, “के उसका दिमाग ठिकाणै कोनी सै”"},{"book":"मरकुस","chapter":"3","verse":"22","text":"शास्त्री भी जो यरुशलेम नगर तै आये थे, वे कहवै थे, “उस म्ह शैतान सै,” अर न्यू भी के “वो ओपरी आत्मायाँ के सरदार शैतान की मदद तै ओपरी आत्मायाँ नै लिकाड़ै सै।”"},{"book":"मरकुस","chapter":"3","verse":"23","text":"ज्यातै यीशु उननै धोरै बुलाकै उदाहरणां म्ह कहण लाग्या, “शैतान क्यूँकर ओपरी आत्मायाँ नै काढ सकै सै?”"},{"book":"मरकुस","chapter":"3","verse":"24","text":"जै किसे राज्य म्ह फूट पड़ै, तो वो राज्य किस तरियां टिक्या रह सकै सै?"},{"book":"मरकुस","chapter":"3","verse":"25","text":"अर जै किसे घर म्ह फूट पड़ै, तो वो घर क्यूँकर डटया रह सकैगा?"},{"book":"मरकुस","chapter":"3","verse":"26","text":"इस करकै जै शैतान खुद का ए बिरोधी होकै अपणे म्ह फूट गेरै, तो वो किस तरियां बण्या रहै सकै सै? उसका तो नाश हो जावै सै।"},{"book":"मरकुस","chapter":"3","verse":"27","text":"“पर कोए माणस किसे ठाड्डे माणस कै घर म्ह बड़कै उसका माळ कोनी लूट सकदा, जिब तक के पैहल्या उस ठाड्डे माणस ताहीं ना जुड़ ले; जिब वो उसके घर नै लूट लेवैगा।"},{"book":"मरकुस","chapter":"3","verse":"28","text":"मै थमनै साच्ची-साच कहूँ सूं के माणसां के सारे पाप अर बुराई जो वे करै सै, माफ करे जावैंगे,"},{"book":"मरकुस","chapter":"3","verse":"29","text":"पर जो कोए पवित्र आत्मा कै बिरोध म्ह बुराई करै सै, वो कदे माफ कोनी करया जावैगा: बल्के वो अनन्त पाप का कसूरवार बण ज्यागा।”"},{"book":"मरकुस","chapter":"3","verse":"30","text":"क्यूँके वे न्यू कहवै थे के उस म्ह ओपरी आत्मा सै।"},{"book":"मरकुस","chapter":"3","verse":"31","text":"फेर यीशु की माँ अर उसके भाई आए, अर बाहरणै खड़े होकै उस ताहीं बुलावा भेज्या।"},{"book":"मरकुस","chapter":"3","verse":"32","text":"भीड़ उसकै लोवै-धोवै बेठ्ठी थी, अर उननै उसतै कह्या, “देख, तेरी माँ अर तेरे भाई बाहरणै तन्नै टोहवै सै।”"},{"book":"मरकुस","chapter":"3","verse":"33","text":"यीशु नै उनतै जवाब दिया, “मेरी माँ अर मेरे भाई कौण सै?”"},{"book":"मरकुस","chapter":"3","verse":"34","text":"अर जो उसकै लोवै-धोवै बेठ्ठे थे, उनपै निगांह करकै कह्या, “देक्खों, मेरी माँ अर मेरे भाई ये सै।"},{"book":"मरकुस","chapter":"3","verse":"35","text":"क्यूँके जो कोए परमेसवर की इच्छा पै चाल्लै, वोए मेरा भाई, मेरी बेब्बे, अर मेरी माँ सै।”"}]}