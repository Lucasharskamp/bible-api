{"data":[{"book":"Jeremiah","chapter":"13","verse":"1","text":"Dimaadua ga helekai bolo au gi huia agu bida gahu wae linen gi ulu gi no lodo, ga helekai mai bolo au gi hudee hagatiu ina gi lodo nia wai."},{"book":"Jeremiah","chapter":"13","verse":"2","text":"Malaa, au gaa hui di maa ga ulu gi no lodo."},{"book":"Jeremiah","chapter":"13","verse":"3","text":"Dimaadua ga helekai mai labelaa,"},{"book":"Jeremiah","chapter":"13","verse":"4","text":"“Hana gi di monowai Euphrates. Daaloo hagammuni nia bida gahu wae aalaa gi lodo di bongoo hadugalaa.”"},{"book":"Jeremiah","chapter":"13","verse":"5","text":"Gei au gaa hana ga daalo hagammuni nia bida gahu wae linen aalaa i taalinga Euphrates."},{"book":"Jeremiah","chapter":"13","verse":"6","text":"Nia laangi gi nomuli, gei Dimaadua ga helekai mai, “Hana gi muli gi Euphrates, gaamai nia bida gahu wae aalaa.”"},{"book":"Jeremiah","chapter":"13","verse":"7","text":"Gei au gaa hana gi muli, ga gidee au di gowaa ne dugu nia bida gahu wae aalaa, gei au ga gidee nia maa gu mooho gu hagalee humalia."},{"book":"Jeremiah","chapter":"13","verse":"8","text":"Dimaadua ga helekai mai labelaa gi di au,"},{"book":"Jeremiah","chapter":"13","verse":"9","text":"“Deenei e hai gadoo be dagu hai dela ma gaa oho nia hagamuamua o digau Judah, mo di hagamuamua huoloo o Jerusalem."},{"book":"Jeremiah","chapter":"13","verse":"10","text":"Digau huaidu aanei e de hiihai e hagalongo mai gi di Au, e daudali hua nadau manawa hamaaloo mo nadau huaidu mai namua, gei e daumaha mo di hege gi nia balu ieidu. Deelaa laa, digaula gaa hai gadoo be di bida gahu wae mooho deenei."},{"book":"Jeremiah","chapter":"13","verse":"11","text":"I di hai o di bida gahu wae dela ma gaa tai i tuaidina o tangada, dela gadoo dogu hiihai bolo digau Israel mo Judah gi kumudia Au gi mau dangihi. Au ne hai di mee deenei bolo digaula gii hai nia daangada ni aagu, gaa hidi ai di hagaamu mo di hagalaamua ang gi dogu ingoo, gei digaula hagalee hagalongo mai gi di Au.”"},{"book":"Jeremiah","chapter":"13","verse":"12","text":"Dimaadua, go di God o Israel, ga helekai mai, “Jeremiah, helekai gi digau Israel gi haga hau lia nia mee dugu waini huogodoo, gei digaula ga helekai bolo ginaadou e iloo hua bolo nia mee dugu waini huogodoo le e hai loo gi haga hau gi nia waini."},{"book":"Jeremiah","chapter":"13","verse":"13","text":"Gei goe ga helekai gi digaula bolo ko Au, go Dimaadua, ga haga inu digau huogodoo o tenua deenei gaa dae loo gi digaula ga libaliba: Nia king ala go di madawaawa David, digau hai mee dabu, nia soukohp, mo digau Jerusalem huogodoo."},{"book":"Jeremiah","chapter":"13","verse":"14","text":"Gei Au ga dugidugi digaula gadoo be nia ibu hadu. Digau mmaadua mo digau lligi e hai hua be di mee e dahi. Deai di aloho be tumaalia gaa mee di dugu agu hai belee daaligi digaula gii mmade ai.”"},{"book":"Jeremiah","chapter":"13","verse":"15","text":"Goodou go digau Israel, Dimaadua ne helekai! Hila gi lala, Hagalongo gi Mee."},{"book":"Jeremiah","chapter":"13","verse":"16","text":"Goodou hagalabagau ina Dimaadua, dela go di godou God, i mua dono gaamai di bouli, gei goodou ga hingahinga i hongo nia gonduu, i mua dana hai di maalama dela e hagadagadagagee ginai goodou la gi bouli dongoeho."},{"book":"Jeremiah","chapter":"13","verse":"17","text":"Maa goodou hagalee e hagalongo, gei au ga dangidangi hagammuni, idimaa go godou hagamuamua. Au ga dangidangi huoloo, nia wai ogu golomada gaa hali gi lala, idimaa nia daangada Dimaadua la guu lahi gi daha be digau galabudi."},{"book":"Jeremiah","chapter":"13","verse":"18","text":"Dimaadua ga helekai mai, “Helekai gi di king mo dono dinana gi too ia gi daha mo nau lohongo, idimaa nau hau king humalia la gu monnono gi daha mo nau libogo."},{"book":"Jeremiah","chapter":"13","verse":"19","text":"Nia hagadaumee gu duuli nia waahale bahi i ngaaga o Judah, deai tangada e mee di ulu gi lodo ai. Digau Judah huogodoo guu lahi gi daha.”"},{"book":"Jeremiah","chapter":"13","verse":"20","text":"Jerusalem, mmada! O hagadaumee gu lloomoi i bahi i ngeia. Aahee digau ala belee hagaloohi goe, digau ala e hagadagadagagee ginai goe?"},{"book":"Jeremiah","chapter":"13","verse":"21","text":"Dehee dau hai e helekai iei goe i di madagoaa nia daangada ala e hagamaanadu kooe bolo go o ehoo hagaaloho ga haga huaidu goe gaa dagi goe? Goe gaa mmae adu gi di goe gadoo be di ahina dela gaa mmae i di haanau."},{"book":"Jeremiah","chapter":"13","verse":"22","text":"Maa goe ga heeu be ma e aha dela guu mee di hai di huaidu adu gi di goe, ma e aha dela o goloo gu mahaahaa gi daha mo goe, ma e aha dela gu haga langaadia goe i di mee dela ne hai gi do huaidina. Di hai huaidu la gu hai adu gi di goe idimaa i o huaidu la koia gu huaidu huoloo giibeni."},{"book":"Jeremiah","chapter":"13","verse":"23","text":"E hai behee? Nia daangada luuli le e mee di huli di gono o nadau gili? Di manu ‘leopard’ e mee di daa gi daha nia dongo i dono gili? Maa nei bolo digaula gaa mee di hai di mee deenei, malaa, goodou ala e haihai nia mee huaidu gaa mee hogi di iloo di hai nia mee ala e donu."},{"book":"Jeremiah","chapter":"13","verse":"24","text":"Dimaadua ga hagabagi goodou dagidahi gadoo be nia geinga ala ma ga ili go di madangi i lodo di anggowaa."},{"book":"Jeremiah","chapter":"13","verse":"25","text":"Mee ne helekai bolo deenei di mee a Mee gu haganoho belee hai adu gi goodou, idimaa i di godou de langahia Ia, mo di godou hagadonu nia balu god tilikai."},{"book":"Jeremiah","chapter":"13","verse":"26","text":"Go Dimaadua la hua dela ga hahaahi godou goloo gi daha, ga haga langaadia goodou."},{"book":"Jeremiah","chapter":"13","verse":"27","text":"Mee gu gidee Ia goodou ala e hai nia mee ala e de hiihai ginai Mee. Mee gu gidee Ia goodou ala e hula dalia nia balu god i hongo nia gonduu mo i nia gowaa maalama, e hai gadoo be taane dela e hai ono manawa laba gi di lodo o tangada, gadoo be di hoodo daane dela guu hai ono manawa gi di hoodo ahina. E huaidu adu gi goodou, go digau Jerusalem! Ma gaa hee gei goodou ga madammaa?"}]}