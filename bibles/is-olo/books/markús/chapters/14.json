{"data":[{"book":"Markús","chapter":"14","verse":"1","text":"Tveim dögum síðar hófst páskahátíðin – en þá neyta Gyðingar ekki brauðs með súru geri. Æðstu prestarnir og aðrir leiðtogar þjóðarinnar voru enn að leita að tækifæri til að handtaka Jesú svo lítið bæri á og lífláta hann."},{"book":"Markús","chapter":"14","verse":"2","text":"„En það er útilokað á páskahátíðinni,“ sögðu þeir, „því þá færi allt í bál og brand.“"},{"book":"Markús","chapter":"14","verse":"3","text":"Jesús var um þessar mundir staddur í Betaníu, heima hjá Símoni holdsveika. Meðan þeir voru að borða kvöldverð, kom kona inn með fallega flösku með dýrri ilmolíu. Hún braut innsiglið af flöskunni og hellti innihaldinu yfir höfuð Jesú."},{"book":"Markús","chapter":"14","verse":"4-5","text":"Sumir, sem þarna voru, hneyksluðust á þessari „sóun“ eins og þeir kölluðu það. „Hvað á þetta að þýða,“ tautuðu þeir. „Hún hefði getað selt ilmolíuna fyrir stórfé og gefið það fátækum.“"},{"book":"Markús","chapter":"14","verse":"6","text":"„Látið hana í friði,“ sagði Jesús. „Af hverju gagnrýnið þið hana fyrir gott verk?"},{"book":"Markús","chapter":"14","verse":"7","text":"Fátæka hafið þið ávallt hjá ykkur og þeim getið þið liðsinnt hvenær sem þið viljið, en mig hafið þið ekki ávallt."},{"book":"Markús","chapter":"14","verse":"8","text":"Hún gerði það sem hún gat og hún hefur smurt líkama minn fyrir fram til greftrunar."},{"book":"Markús","chapter":"14","verse":"9","text":"Ég segi ykkur satt: Hvar sem fagnaðarerindið verður boðað í þessum heimi, mun þess getið sem hún gerði og það lofað.“"},{"book":"Markús","chapter":"14","verse":"10","text":"Þegar hér var komið, fór Júdas Ískaríot til æðstu prestanna, staðráðinn í að svíkja Jesú í hendur þeirra."},{"book":"Markús","chapter":"14","verse":"11","text":"Þegar þeim varð ljóst erindi Júdasar, lifnaði yfir þeim og þeir hétu honum launum. Eftir það leitaði Júdas að hentugu tækifæri til að svíkja Jesú."},{"book":"Markús","chapter":"14","verse":"12","text":"Á fyrsta degi páskahátíðarinnar, þegar lömbunum var slátrað, spurðu lærisveinar Jesú hann hvar hann ætlaði að neyta páskamáltíðarinnar."},{"book":"Markús","chapter":"14","verse":"13","text":"Þá sendi hann tvo þeirra til Jerúsalem til að undirbúa máltíðina."},{"book":"Markús","chapter":"14","verse":"14","text":"Þar sem hann fer inn í hús, skuluð þið segja við húsráðandann: „Meistari okkar sendi okkur til að líta á herbergið, sem þú ætlaðir okkur til að neyta páskamáltíðarinnar í.“"},{"book":"Markús","chapter":"14","verse":"15","text":"Þá mun hann fara með ykkur upp á loft og inn í stórt herbergi, búið þægindum. Þar skuluð þið undirbúa kvöldmáltíð okkar.“"},{"book":"Markús","chapter":"14","verse":"16","text":"Lærisveinarnir tveir fóru því til borgarinnar og fundu allt eins og Jesús hafði sagt og undirbjuggu hátíðarverðinn."},{"book":"Markús","chapter":"14","verse":"17","text":"Um kvöldið kom Jesús ásamt lærisveinunum."},{"book":"Markús","chapter":"14","verse":"18","text":"Þegar þeir voru sestir við borðið sagði Jesús: „Ég segi ykkur satt: Einn ykkar mun svíkja mig, einn ykkar, sem hér sitjið og borðið með mér.“"},{"book":"Markús","chapter":"14","verse":"19","text":"Lærisveinunum brá mjög við þessi orð og mikil spenna lá í loftinu. „Er það ég?“ spurðu þeir einn af öðrum."},{"book":"Markús","chapter":"14","verse":"20","text":"„Já, það er einn ykkar tólf, sem nú borðið hér með mér,“ svaraði Jesús."},{"book":"Markús","chapter":"14","verse":"21","text":"„Ég verð að deyja eins og spámennirnir sögðu fyrir, en mikil er ógæfa þess sem mig svíkur. Betra væri að hann hefði aldrei fæðst.“"},{"book":"Markús","chapter":"14","verse":"22","text":"Meðan á máltíðinni stóð tók Jesús brauð, og þakkaði Guði. Hann braut það í bita, rétti þeim og sagði: „Borðið þetta – það er líkami minn.“"},{"book":"Markús","chapter":"14","verse":"23","text":"Síðan tók hann bikar með víni, þakkaði og rétti þeim og þeir drukku allir af honum."},{"book":"Markús","chapter":"14","verse":"24","text":"Síðan sagði hann: „Þetta er blóð mitt, sem úthellt er fyrir marga. Það er innsigli hins nýja sáttmála milli Guðs og manna."},{"book":"Markús","chapter":"14","verse":"25","text":"Ég segi ykkur satt að ég mun ekki bragða vín fyrr en ég drekk nýja vínið í guðsríki.“"},{"book":"Markús","chapter":"14","verse":"26","text":"Síðan sungu þeir sálm og að því búnu fóru þeir út til Olíufjallsins."},{"book":"Markús","chapter":"14","verse":"27","text":"„Þið munuð allir yfirgefa mig,“ sagði Jesús, „því Guðs orð segir: „Ég mun slá hirðinn og hjörðin mun tvístrast.“"},{"book":"Markús","chapter":"14","verse":"28","text":"En eftir að ég er risinn upp frá dauðum, mun ég fara til Galíleu og hitta ykkur þar.“"},{"book":"Markús","chapter":"14","verse":"29","text":"Þá sagði Pétur: „Ég mun aldrei yfirgefa þig, hvað sem hinir gera.“"},{"book":"Markús","chapter":"14","verse":"30","text":"„Pétur,“ sagði Jesús, „áður en haninn hefur galað tvisvar í fyrramálið muntu þrisvar afneita mér.“"},{"book":"Markús","chapter":"14","verse":"31","text":"„Nei!“ hrópaði Pétur. „Ég mun aldrei afneita þér, jafnvel þótt ég ætti að deyja með þér.“ Og allir hinir tóku í sama streng."},{"book":"Markús","chapter":"14","verse":"32","text":"Þeir komu í garð sem heitir Getsemane og þar sagði Jesús við lærisveinana: „Setjist hérna og bíðið meðan ég fer og biðst fyrir.“"},{"book":"Markús","chapter":"14","verse":"33","text":"Síðan gekk hann lengra ásamt Pétri, Jakobi og Jóhannesi. Þá varð hann angistarfullur og tók að skjálfa."},{"book":"Markús","chapter":"14","verse":"34","text":"Hann sagði við þá: „Ég er hryggur og fullur örvæntingar á stund dauðans – bíðið hér og vakið með mér.“"},{"book":"Markús","chapter":"14","verse":"35","text":"Hann gekk spölkorn lengra, féll til jarðar og bað þess að sú hræðilega stund, sem biði hans, rynni aldrei upp, ef unnt væri."},{"book":"Markús","chapter":"14","verse":"36","text":"„Faðir,“ sagði hann, „allt er þér mögulegt. Taktu þennan þjáningarbikar frá mér, en verði samt þinn vilji en ekki minn.“"},{"book":"Markús","chapter":"14","verse":"37","text":"Síðan gekk hann þangað sem lærisveinarnir þrír voru og fann þá sofandi."},{"book":"Markús","chapter":"14","verse":"38","text":"Vakið og biðjið til þess að þið fallið ekki í freistni. Þótt andinn sé fús, er holdið veikt.“"},{"book":"Markús","chapter":"14","verse":"39","text":"Síðan fór hann aftur frá þeim og bað sömu bænar."},{"book":"Markús","chapter":"14","verse":"40","text":"Eftir það kom hann til þeirra og fann þá enn sofandi. Þeir voru mjög þreyttir og vissu ekki hvað þeir áttu að segja."},{"book":"Markús","chapter":"14","verse":"41","text":"Í þriðja skipti kom hann til þeirra og sagði: „Sofið þið enn og hvílist? Nú er ekki tími til að sofa! Ég hef verið svikinn í hendur vondra manna."},{"book":"Markús","chapter":"14","verse":"42","text":"Standið upp, við verðum að fara! Sjáið! Svikari minn er að koma!“"},{"book":"Markús","chapter":"14","verse":"43","text":"Áður en hann hafði sleppt orðinu, kom Júdas (einn af lærisveinum hans) með hóp manna vopnaða sverðum og kylfum. Menn þessa höfðu æðstu prestarnir og aðrir leiðtogar þjóðarinnar sent."},{"book":"Markús","chapter":"14","verse":"44","text":"Júdas hafði sagt við þá: „Handtakið þann sem ég heilsa. Það verður auðvelt að ná honum.“"},{"book":"Markús","chapter":"14","verse":"45","text":"Jafnskjótt og þeir komu, gekk Júdas til Jesú og sagði glaðlega: „Meistari!“ og kyssti hann."},{"book":"Markús","chapter":"14","verse":"46","text":"Og þeir lögðu hendur á Jesú og tóku hann."},{"book":"Markús","chapter":"14","verse":"47","text":"Einhver brá sverði á loft og hjó til þjóns æðsta prestsins og sneið af honum eyrað."},{"book":"Markús","chapter":"14","verse":"48","text":"Jesús sagði við hópinn: „Er ég þá hættulegur ræningi? Þið komið alvopnaðir til að handtaka mig."},{"book":"Markús","chapter":"14","verse":"49","text":"Af hverju tókuð þið mig ekki í musterinu? Þar kenndi ég á hverjum degi! En svona á þetta reyndar að fara, til þess að spádómarnir um mig rætist.“"},{"book":"Markús","chapter":"14","verse":"50","text":"Meðan Jesús var að tala, yfirgáfu allir lærisveinarnir hann og flýðu."},{"book":"Markús","chapter":"14","verse":"51-52","text":"Og hópurinn lagði af stað með Jesú. En ungur maður, klæddur náttslopp einum saman, kom í humátt á eftir og þegar mennirnir ætluðu að grípa hann, rifnaði sloppurinn og hann flýði nakinn."},{"book":"Markús","chapter":"14","verse":"53","text":"Nú var farið með Jesú til hallar æðsta prestsins og þar söfnuðust fljótlega saman allir æðstu prestarnir og aðrir leiðtogar."},{"book":"Markús","chapter":"14","verse":"54","text":"Pétur kom langt á eftir og smeygði sér, svo lítið bar á, inn fyrir hliðið við bústað æðsta prestsins og settist við eldinn í garðinum ásamt þjónunum sem þar voru."},{"book":"Markús","chapter":"14","verse":"55","text":"Inni í húsinu reyndi hæstiréttur Gyðinga að finna einhverja sök á hendur Jesú, sem nægja mundi til dauðadóms, en árangurslaust."},{"book":"Markús","chapter":"14","verse":"56","text":"Fjöldi falsvitna gaf sig fram, en framburði þeirra bar ekki saman."},{"book":"Markús","chapter":"14","verse":"57","text":"Loksins stóðu upp nokkrir menn og báru lognar sakir á Jesú."},{"book":"Markús","chapter":"14","verse":"58","text":"Þeir sögðu: „Við heyrðum hann segja: „Ég mun rífa niður þetta musteri sem byggt er af mannahöndum og byggja annað á þrem dögum, án þess að hönd komi þar nærri“.“"},{"book":"Markús","chapter":"14","verse":"59","text":"En ekki bar þeim heldur saman um þetta."},{"book":"Markús","chapter":"14","verse":"60","text":"Þá reis æðsti presturinn upp og spurði Jesú frammi fyrir réttinum: „Þú svarar engu. Hvað viltu segja þér til varnar?“"},{"book":"Markús","chapter":"14","verse":"61","text":"Jesús svaraði honum ekki einu orði. Þá spurði æðsti presturinn: „Ert þú Kristur, sonur Guðs?“"},{"book":"Markús","chapter":"14","verse":"62","text":"Jesús svaraði: „Já, það er ég og þú munt sjá mig sitja við hægri hönd Guðs og birtast öllum mönnum í skýjum himinsins.“"},{"book":"Markús","chapter":"14","verse":"63-64","text":"Þá reif æðsti presturinn föt sín og hrópaði: „Þurfum við framar vitnanna við! Þið heyrðuð sjálfir guðlastið. Hvað finnst ykkur?“ Og þeir dæmdu hann til dauða einum rómi."},{"book":"Markús","chapter":"14","verse":"65","text":"Nokkrir viðstaddra tóku að hrækja á Jesú, héldu fyrir augu hans og slógu hann í andlitið. „Spámaður!“ æptu þeir hæðnislega, „hver sló þig núna?“ Jafnvel verðirnir slógu hann, þegar þeir leiddu hann burt."},{"book":"Markús","chapter":"14","verse":"66-67","text":"Meðan þetta gerðist var Pétur niðri í garðinum. Ein þjónustustúlka æðsta prestsins tók þá eftir honum, þar sem hann var að ylja sér við eldinn. Hún veitti honum nánari athygli og sagði síðan: „Þú varst áreiðanlega með Jesú frá Nasaret.“"},{"book":"Markús","chapter":"14","verse":"68","text":"Pétur neitaði og sagði: „Ég skil ekki hvað þú átt við!“ Síðan færði hann sig nær hliðinu. Þá gól haninn!"},{"book":"Markús","chapter":"14","verse":"69","text":"Eftir stundarkorn kom stúlkan aftur auga á Pétur og sagði við nærstadda: „Þarna er hann! Þarna er þessi lærisveinn Jesú.“"},{"book":"Markús","chapter":"14","verse":"70","text":"En hann neitaði aftur. Stuttu síðar sögðu aðrir, sem stóðu umhverfis eldinn, við Pétur: „Þú ert líka einn af þeim, því þú ert frá Galíleu.“"},{"book":"Markús","chapter":"14","verse":"71","text":"Þá tók hann að blóta og formæla og sagði: „Ég þekki alls ekki þennan mann!“"},{"book":"Markús","chapter":"14","verse":"72","text":"Þá gól haninn í annað sinn. Og Pétur minntist orða Jesú: „Áður en haninn galar tvisvar, muntu þrisvar afneita mér.“"}]}