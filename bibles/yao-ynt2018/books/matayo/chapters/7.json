{"data":[{"book":"Matayo","chapter":"7","verse":"1","text":"“Ngasimwalamula ŵane, kuti ni ŵanyamwe nkaika kulamulikwa ni Akunnungu,"},{"book":"Matayo","chapter":"7","verse":"2","text":"pakuŵa chinchilamulikwa ni Akunnungu mpela inkuti kwalamula ŵane ni chipimo chilachila chinkupimila kwalamulila ŵane ni chichocho chachipimila Akunnungu kunlamula ŵanyamwe."},{"book":"Matayo","chapter":"7","verse":"3","text":"Ligongo chi nkulolechesya chiswani chachili mu liso lya mpwenu, ni papopo ngankulola chitela chachili mu liso lyenu?"},{"book":"Matayo","chapter":"7","verse":"4","text":"Pane nkukombola chinauli kunsalila mpwenu kuti, ‘Mpwanga, nninde kaje nantyosye chiswani chachili mu liso lyenu’, akuno mu liso lyenu kwana chitela?"},{"book":"Matayo","chapter":"7","verse":"5","text":"Jwaulamba mmwejo! Ntyosye kaje chitela chachili mu liso lyenu nipele chinlole uchenene ni kukombola kuchityosya chiswani chachili mu liso lya mpwenu."},{"book":"Matayo","chapter":"7","verse":"6","text":"“Ngasimwapa mbwa chachili chachiswela, ngakaŵa chagalauche ni kumpalula, namose ngasimwajasila maguluŵe igogo yenu ya ndalama, ngakaŵa chailiŵate."},{"book":"Matayo","chapter":"7","verse":"7","text":"“Mmende ni ŵanyamwe chimpegwe, nsose ni ŵanyamwe chinnyiwone, mpoposye ni ŵanyamwe chachimbugulila nnango."},{"book":"Matayo","chapter":"7","verse":"8","text":"Pakuŵa jwalijose jwakuŵenda akupegwa ni jwakusosa akwiwona ni jwakupoposya nnango ukuugulikwa kwa ligongo lyakwe."},{"book":"Matayo","chapter":"7","verse":"9","text":"Ana jwapi mwa ŵanyamwe, mwanache aŵendaga nkate chiŵape liganga?"},{"book":"Matayo","chapter":"7","verse":"10","text":"Pane aŵendaga somba, chiŵape lijoka?"},{"book":"Matayo","chapter":"7","verse":"11","text":"Iŵaga ŵanyamwe ŵangalumbana, nkumanyilila kwapa achiŵana ŵenu indu yambone, isyene Atati ŵenu ŵa kwinani chatende mwakupunda, chiŵape yambone aŵala ŵakwaŵenda."},{"book":"Matayo","chapter":"7","verse":"12","text":"“Nipele yose inkusaka ŵandu ampanganyichisye, ni ŵanyamwe ŵakwe mwapanganyichisye iyoyo. Pakuŵa gelega gali malumbo ga malajisyo ga che Musa ni majiganyo ga ŵakulondola ŵa Akunnungu."},{"book":"Matayo","chapter":"7","verse":"13","text":"“Njinjile kwa kupitila nnango wakunyilila. Pakuŵa litala lyalikwaula ku uwonasi lipangwiche, ni nnango wakwinjilila mwelemo uli wepanguche ni ŵakwinjila mwelemo atupile."},{"book":"Matayo","chapter":"7","verse":"14","text":"Nambo litala lya kwinjilila mu umi linyilile ni nnango wakwinjilila mwelemo uli wakunyilila ni ŵandu ŵakulimanyilila litala lyo nganatupa."},{"book":"Matayo","chapter":"7","verse":"15","text":"“Nlilolechesye ni ŵakulondola ŵa unami. Ŵelewo akwika kukwenu ali nkuwoneka mpela ngondolo kwa paasa, nambo kwa munkati ali masogo gakalipa."},{"book":"Matayo","chapter":"7","verse":"16","text":"Chimwamanyilile kwa isambo yao. Uli?, Ŵandu akukombola kukaŵa sabibu pa chitela cha miiŵa, pane tini pa nkwanga? Ngwamba!"},{"book":"Matayo","chapter":"7","verse":"17","text":"Nipele, chitela chambone chikusogola isogosi yambone, ni chitela changalumbana chikusogola isogosi yangalumbana."},{"book":"Matayo","chapter":"7","verse":"18","text":"Chitela chambone ngachikusogola isogosi yangalumbana, ni chitela changalumbana ngachikusogola isogosi yambone."},{"book":"Matayo","chapter":"7","verse":"19","text":"Chitela chachili chose chingachikusogola isogosi yambone chachichigwisya ni kwasila pa mooto."},{"book":"Matayo","chapter":"7","verse":"20","text":"Nipele chinchamanyilila kwa isambo yao."},{"book":"Matayo","chapter":"7","verse":"21","text":"“Ngaŵa kila mundu jwakumilanga, ‘Ambuje, Ambuje’, juchajinjile mu umwenye wa kwinani, nambo ajula jwakwitenda yakwisaka Atati ŵangu ŵaali kwinani."},{"book":"Matayo","chapter":"7","verse":"22","text":"Lyuŵa lya malamulo lyo ŵajinji chaasalile, ‘Ambuje, Ambuje! Uwe ni ŵeŵala utwalalichilaga ngani syenu kwa liina lyenu, ni kwa liina lyenu twagakoposyaga masoka ni kupanganya yakusimonjeka yejinji’"},{"book":"Matayo","chapter":"7","verse":"23","text":"Pelepo chinjasalila kwa kang'wa jangu, ‘Ŵanyamwe nganinammanya ng'o, ntyoche mmbujo mwangu, ŵanyamwe ŵankupanganya yaigongomalo.’"},{"book":"Matayo","chapter":"7","verse":"24","text":"“Nipele jwalijose jwakugapilikana maloŵe gangu ni kugapanganya, akulandana ni mundu jwakwete lunda, jwataŵile nyuumba jakwe pa lwala."},{"book":"Matayo","chapter":"7","verse":"25","text":"Pajanyele ula, sulo syasewiche, mbungo japujile ni kujigomba nyuumba jila. Nambo nyuumba jo nganijigwa pakuŵa jaliji jitaŵikwe pachanya lwala."},{"book":"Matayo","chapter":"7","verse":"26","text":"“Nambo jwalijose jwakugapilikanila maloŵe gangu ga nombejo anapanganye chachili chose, jwelejo akulandana ni mundu jwakuloŵela jwataŵile nyuumba jakwe pa nsanga."},{"book":"Matayo","chapter":"7","verse":"27","text":"Pajanyele ula, sulo syasewiche, ni mbungo japujile, ni kujigomba nyuumba jila, nombejo jagwile ni kugumuka jose.”"},{"book":"Matayo","chapter":"7","verse":"28","text":"Nipele, Che Yesu paŵamasile kuŵecheta maloŵe go, mpingo wa ŵandu ŵasimosile yatite kwiganya."},{"book":"Matayo","chapter":"7","verse":"29","text":"Pakuŵa ŵajiganyaga nti mundu jwali ni ukombole, ngaŵa mpela yakuti kwiganya ŵakwiganya Malajisyo ŵao."}]}