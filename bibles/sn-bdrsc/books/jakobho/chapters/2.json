{"data":[{"book":"Jakobho","chapter":"2","verse":"1","text":"Hama dzangu, savatendi muna Ishe wedu wokubwinya iye Jesu Kristu, musava vatsauri vavanhu."},{"book":"Jakobho","chapter":"2","verse":"2","text":"Kana mumwe munhu akauya akapinda mumusangano wenyu akapfeka mhete yegoridhe nenguo dzakaisvonaka, uye murombo akapfeka mamvemve akapindawo,"},{"book":"Jakobho","chapter":"2","verse":"3","text":"kana mukaremekedza munhu akapfeka nguo dzakaisvonaka muchiti, “Hechi chigaro chenyu chakanaka,” asi kumurombo mukati, “Iwe mira apo,” kana kuti “Gara pasi, patsoka dzangu,”"},{"book":"Jakobho","chapter":"2","verse":"4","text":"hamuna kutsaura here pakati penyu uye mukava vatongi vane ndangariro dzakaipa?"},{"book":"Jakobho","chapter":"2","verse":"5","text":"Inzwai, hama dzangu dzinodikanwa: Ko, Mwari haana kusarudza varombo venyika ino kuti vave vapfumi mukutenda uye kuti vagare nhaka youmambo hwaakavimbisa avo vanomuda here?"},{"book":"Jakobho","chapter":"2","verse":"6","text":"Asi imi makazvidza varombo. Ko, havasi vapfumi vanokubirai here? Havazi ivo vanokuendesai kumatare edzimhosva here?"},{"book":"Jakobho","chapter":"2","verse":"7","text":"Havazi ivo vanomhura zita rinokudzwa raiye wamuri vake here?"},{"book":"Jakobho","chapter":"2","verse":"8","text":"Kana muchichengeta muchokwadi murayiro woushe unowanikwa muRugwaro, unoti: “Ida muvakidzani wako sezvaunozvida iwe,” munoita zvakanaka."},{"book":"Jakobho","chapter":"2","verse":"9","text":"Asi kana muchitsaura vanhu, muri kutadza uye munotongwa nomurayiro savadariki vomurayiro."},{"book":"Jakobho","chapter":"2","verse":"10","text":"Nokuti ani naani anochengeta murayiro wose asi achigumburwa pachinhu chimwe chete ane mhosva yokuputsa murayiro wose."},{"book":"Jakobho","chapter":"2","verse":"11","text":"Nokuti iye akati, “Usaita upombwe,” ndiyewo akati, “Usauraya.” Kana usingaiti upombwe asi uchiuraya, wava mudariki womurayiro."},{"book":"Jakobho","chapter":"2","verse":"12","text":"Taurai uye muchiita saavo vachazotongwa nomurayiro unopa rusununguko,"},{"book":"Jakobho","chapter":"2","verse":"13","text":"nokuti kutonga kusinganzwiri ngoni kucharatidzwa kumunhu upi zvake akanga asinganzwiri ngoni. Ngoni dzinokunda kutonga!"},{"book":"Jakobho","chapter":"2","verse":"14","text":"Zvinobatsirei, hama dzangu, kana munhu achiti ano kutenda asi asina mabasa? Kutenda kwakadaro kungamuponesa here?"},{"book":"Jakobho","chapter":"2","verse":"15","text":"Kana hama kana hanzvadzi ikashayiwa zvokufuka nezvokudya zvezuva rimwe nerimwe,"},{"book":"Jakobho","chapter":"2","verse":"16","text":"uye mumwe wenyu akati, “Endai henyu, mufambe zvakanaka; mudziyirwe uye mugute,” asi asina chinhu chaamuitira chinodikanwa nomuviri wake, zvakanaka here izvozvo?"},{"book":"Jakobho","chapter":"2","verse":"17","text":"Saizvozvowo, kutenda kwoga, kana kusina basa, kwakafa."},{"book":"Jakobho","chapter":"2","verse":"18","text":"Asi mumwe achati, “Iwe une kutenda; ini ndine mabasa.”"},{"book":"Jakobho","chapter":"2","verse":"19","text":"Iwe unotenda kuti kuna Mwari mumwe. Zvakanaka! Kunyange madhimoni anotenda izvozvo, uye achidedera."},{"book":"Jakobho","chapter":"2","verse":"20","text":"Iwe benzi, unoda kuona kuti kutenda kusina mabasa hakuna maturo here?"},{"book":"Jakobho","chapter":"2","verse":"21","text":"Tateguru wedu Abhurahama haana kunzi akarurama here nokuda kwezvaakaita paakapa mwanakomana wake Isaka paaritari?"},{"book":"Jakobho","chapter":"2","verse":"22","text":"Unoona kuti kutenda kwake uye namabasa ake zvaibata pamwe chete, uye kutenda kwake kukazadziswa nezvaakaita."},{"book":"Jakobho","chapter":"2","verse":"23","text":"Uye Rugwaro rwakazadziswa runoti, “Abhurahama akatenda Mwari zvikaverengerwa kwaari kuti ndiko kururama,” uye akanzi shamwari yaMwari."},{"book":"Jakobho","chapter":"2","verse":"24","text":"Unoona kuti munhu anoruramisirwa nokuda kwezvaanoita, kwete nokutenda bedzi."},{"book":"Jakobho","chapter":"2","verse":"25","text":"Saizvozvowo, Rahabhi chifeve haana kunzi akarurama nokuda kwezvaakaita paakapa vasori imba uye akazovaendesa neimwe nzira here?"},{"book":"Jakobho","chapter":"2","verse":"26","text":"Sezvo muviri usina mweya wakafa, saizvozvo kutenda kusina mabasa kwakafa."}]}