{"data":[{"book":"Fiawo 1","chapter":"21","verse":"1","text":"Le ɣeyiɣi aɖewo megbe la, nya aɖe va dzɔ ku ɖe Nabɔt, Yezreltɔ ƒe waingble ŋuti. Waingble la nɔ Yezreel eye wòte ɖe Samaria fia, Ahab ƒe fiasã ŋu."},{"book":"Fiawo 1","chapter":"21","verse":"2","text":"Gbe ɖeka la, Fia Ahab bia Nabɔt be wòadzra anyigba la na ye. Fia la ɖe eme nɛ be, “Medi be mawɔ abɔ aɖe ɖe anyigba sia dzi elabena ete ɖe nye fiasã la ŋu. Egblɔ be yeaxe ga ɖe eta gake ne elɔ̃ la, yeatsɔ anyigba bubu si nyo wu etɔ la aɖo eteƒe nɛ.”"},{"book":"Fiawo 1","chapter":"21","verse":"3","text":"Ke Nabɔt ɖo eŋu be, “Anyigba sia nye tɔgbuinyigba na mí. Naneke mana maɖe asi le eŋu na wò o.”"},{"book":"Fiawo 1","chapter":"21","verse":"4","text":"Ale Ahab tsɔ dɔmedzoe kple moyɔyɔ trɔ yi eƒe fiasã me. Egbe nuɖuɖu, eye wòɖamlɔ anyi hetrɔ mo ɖo ɖe gli ŋu!"},{"book":"Fiawo 1","chapter":"21","verse":"5","text":"Srɔ̃a, Yezebel biae be, “Nya kae dzɔ ɖe dziwò? Nu kae na nètɔtɔ eye nèdo dɔmedzoe ale?”"},{"book":"Fiawo 1","chapter":"21","verse":"6","text":"Ahab ɖo eŋu nɛ be, “Mebia Nabɔt be wòadzra eƒe anyigba nam alo wòaɖɔ lii kple tɔnye aɖe, ke egbe!”"},{"book":"Fiawo 1","chapter":"21","verse":"7","text":"Yezebel biae be, “Wòe nye Israel fia loo alo menye wòe o? Fɔ, nàɖu nu, mègatsi dzimaɖeɖi le nya sia ŋu kura o. Maxɔ Nabɔt ƒe waingble la na wò bɔbɔe!”"},{"book":"Fiawo 1","chapter":"21","verse":"8","text":"Ale Yezebel ŋlɔ agbalẽwo ɖe Fia Ahab ƒe ŋkɔ me, tre enu kple Ahab ƒe ŋkɔsigɛ eye wòɖo wo ɖe Yezreel ƒe dumegã siwo nɔ teƒe ɖeka kple Nabɔt."},{"book":"Fiawo 1","chapter":"21","verse":"9","text":"Eɖe gbe na wo le agbalẽawo me be,"},{"book":"Fiawo 1","chapter":"21","verse":"10","text":"eye miadi ame vlo eve siwo aka aʋatso ɖe Nabɔt si, atso enu be eƒo fi de Mawu kple fia la. Ekema miakplɔe do goe le dua me eye miaƒu kpee wòaku.”"},{"book":"Fiawo 1","chapter":"21","verse":"11","text":"Dumegãwo kple bubume siwo le dua me la wɔ nu si Yezebel ŋlɔ ɖo ɖa wo be woawɔ la."},{"book":"Fiawo 1","chapter":"21","verse":"12","text":"Woƒo ƒu ameawo eye wodrɔ̃ ʋɔnu Nabɔt."},{"book":"Fiawo 1","chapter":"21","verse":"13","text":"Ame eve aɖe siwo si dzitsinya nyui menɔ o la ka aʋatso ɖe Nabɔt si be eƒo fi de Mawu kple fia la. Ale wohee yi dua godo eye woƒu kpee wòku."},{"book":"Fiawo 1","chapter":"21","verse":"14","text":"Le esia megbe la, dumegãwo ɖo du ɖe Yezebel be Nabɔt ku."},{"book":"Fiawo 1","chapter":"21","verse":"15","text":"Esi Yezebel se be Nabɔt ku la, egblɔ na Ahab be, “Waingble si Nabɔt gbe be yemadzra na wò o la, fifia àte ŋu axɔe azɔ; Nabɔt ku!”"},{"book":"Fiawo 1","chapter":"21","verse":"16","text":"Ale Ahab yi waingble la me be yeaxɔe wòazu ye tɔ."},{"book":"Fiawo 1","chapter":"21","verse":"17","text":"Ke Yehowa gblɔ na Eliya, Tisbitɔ be,"},{"book":"Fiawo 1","chapter":"21","verse":"18","text":"“Yi Fia Ahab gbɔ le Samaria. Anɔ Nabɔt ƒe wainbɔ me, axɔe abe etɔe ene."},{"book":"Fiawo 1","chapter":"21","verse":"19","text":"Gblɔ nye nya siawo nɛ be, ‘Nabɔt wuwu mesɔ gbɔ na wò oa? Ɖe wòle be nàda adzoe hã? Esi nèwɔ esia ta la, avuwo ano wò ʋu le dua godo abe ale si wono Nabɔt tɔ ene!’ ”"},{"book":"Fiawo 1","chapter":"21","verse":"20","text":"Ahab gblɔ na Eliya be, “Oo nye futɔ, èke ɖe ŋunye!”"},{"book":"Fiawo 1","chapter":"21","verse":"21","text":"Mahe dzɔgbevɔ̃e ava dziwò, matsrɔ̃ wò dzidzimeviwo eye maɖe ŋutsu ɖe sia ɖe ɖa le Ahab ŋu le Israel, eɖanye ablɔɖevi alo kluvi o."},{"book":"Fiawo 1","chapter":"21","verse":"22","text":"Mawɔ wò aƒe abe Yeroboam, Nebat ƒe vi tɔ ene eye abe Baasa, Ahiya ƒe vi tɔ ene elabena èdo dziku nam eye nèna Israel ge ɖe nu vɔ̃ me."},{"book":"Fiawo 1","chapter":"21","verse":"23","text":"“Azɔ la, Yehowa gblɔ nam ku ɖe Yezebel ŋuti be, ‘Avuwo aɖu Yezebel ƒe kukua le Yezreel ƒe gliwo gbɔ.’"},{"book":"Fiawo 1","chapter":"21","verse":"24","text":"“Avuwo aɖu Ahab ƒe aƒemetɔ siwo aku ɖe dua me eye dziƒoxeviwo aɖu esiwo aku ɖe gbedzi.”"},{"book":"Fiawo 1","chapter":"21","verse":"25","text":"Ame aɖeke meganɔ anyi kpɔ abe Ahab ene, ame si tsɔ eɖokui dzra na nu vɔ̃ɖi wɔwɔ le Yehowa ŋkume o elabena srɔ̃a Yezebel ye do ŋusẽe."},{"book":"Fiawo 1","chapter":"21","verse":"26","text":"Ewɔ ŋunyɔnu geɖewo to legbawo yomedzedze me abe Amoritɔ siwo Yehowa nya le Israel ŋgɔ la ene."},{"book":"Fiawo 1","chapter":"21","verse":"27","text":"Esi Ahab se nya siawo la, edze eƒe awuwo heta akpanya eye wotsi nu dɔ. Enɔ akpanya me henɔ yiyim nublanuitɔe."},{"book":"Fiawo 1","chapter":"21","verse":"28","text":"Tete Yehowa ƒe gbe va na Eliya, Tisbitɔ la be,"},{"book":"Fiawo 1","chapter":"21","verse":"29","text":"“Èkpɔ ale si Ahab bɔbɔ eɖokui le ŋkunye mea? Esi wòbɔbɔ eɖokui ta la, nyemahe dzɔgbevɔ̃e la vɛ le eƒe ŋkekewo me o, ke boŋ mahee va eƒe aƒe dzi le via ƒe ŋkekewo me.”"}]}