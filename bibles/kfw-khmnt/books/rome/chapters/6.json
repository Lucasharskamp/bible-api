{"data":[{"book":"Rome","chapter":"6","verse":"1","text":"Halle, angme nitisik? Pathian riangwai kha kheella insoonna sik-ah eini'n manu kha apha rakip-ah nithosikbe?"},{"book":"Rome","chapter":"6","verse":"2","text":"Hiwahi etheinuni! eini'n manu ah nileithijei, angtho thoa manu ah laringtit minname?"},{"book":"Rome","chapter":"6","verse":"3","text":"Emakli, Christa Jisu diang Baptized kathojei eini rakip-in ama thina khanum Baptized nitho ejei tihi nangni'n jetmakchube?"},{"book":"Rome","chapter":"6","verse":"4","text":"Eini rakip Baptism nitho khan amale naphuum suom tina ejei, halli ama kathi kha-um nichansuo ejei, khawajarra apa lurlianna ranak in Christa kha kathi makheiya ihong ringnook angnga eini rakip-um akathar ringkho-ah niring matornooksik eii."},{"book":"Rome","chapter":"6","verse":"5","text":"Han eini rakip-um ama'n ithi angnga amale pumkhat bit-ah ni-inchunjei e-inchu, Jisu Christa ihong ringnook angnga eini rakip-um nihongringnook nikhan amale pumkhatbit nila-esik eii."},{"book":"Rome","chapter":"6","verse":"6","text":"Halli manu taksahi minmangnga, eini'n manu suok kha emaknasik, eini kamaruo ringkhuo kha Christa le inruoiya cross ah nithipuisuom jei tihi eini'n nijet."},{"book":"Rome","chapter":"6","verse":"7","text":"Miring inkhat in athi phakhan, manu ranak makheiya namasuo ejei."},{"book":"Rome","chapter":"6","verse":"8","text":"Han eini'n Christa le nithisuom inchu, Christa le inruoiya nihong ringsuomsik eii tihi eini'n inngamna ninei."},{"book":"Rome","chapter":"6","verse":"9","text":"Khawajarra eini'n nijet Christa kha kathi makheiya hongringnookjei, halli woikhat-um thikhai nunijei, halli kathi in ama takchungnga wai roonnunijei."},{"book":"Rome","chapter":"6","verse":"10","text":"Ama'n athi jarra manu khan ama chungnga wai roonmakjei, halli ama'n atuunna iring ringkhuo hichu Pathian diangnga iring ejei."},{"book":"Rome","chapter":"6","verse":"11","text":"Hiwa angnga nangni innum ningtheinuo-ah manu khan ningthi ejei, takkha Christa Jisu jarra Pathian diang ningringjei."},{"book":"Rome","chapter":"6","verse":"12","text":"Khawajarra akathisik nataksa chungnga manu khan wai minroonnook khaimaro, khawakha emak inchu kathamak kha nilamanuom eii."},{"book":"Rome","chapter":"6","verse":"13","text":"Khat-um ningni'n ningpum saram rakip kha kathamak manu chuon thonasik peisuok maru, takkha ningni'n ningtheinuo-ah Pathian diang kathi ngai makheiya kahongring mi ngai ang-inlang, khat-um nangni saram rakip kha Pathian diang kadik chuonna inliingnasik-ah inpesuokru."},{"book":"Rome","chapter":"6","verse":"14","text":"Khawajarra manu'n nangnidiang wai roonnunijei, ajarchu nangni kha Dan nuoiya ommak chujei, takkha Pathian riangwai nuoiya ning-om ejei."},{"book":"Rome","chapter":"6","verse":"15","text":"Halle angme? Eini'n Dan nuoiya ommak mijei, takkha Pathian riangwai nuoiya niom jarra eini'n manu kha nithosikbe? khawakha ethei nuni!"},{"book":"Rome","chapter":"6","verse":"16","text":"Nang natheinuo-ah miring inkhatsik-ah chong kajui suok inkhat sik napum kha na-inpesuok kaalkhan nijuipa suok kha nang na eii, nang in kathi kanapeii manu sik-ah suok na-ebe, emakli katha Pathian diangnga kadik kaheichoi chongkajui suok kha na-ebe."},{"book":"Rome","chapter":"6","verse":"17","text":"Pathian kha minpaak om, tichu aphakhat ningni'n manu suok ninglei eii, takkha atuunchu nangnidiang kadik minchunna rakip kha ningmalung suungnga ningkeiluut jei."},{"book":"Rome","chapter":"6","verse":"18","text":"Han nangni kha manu makheiya namasuo jei halli kadik sikbeiya suok naminchangjei."},{"book":"Rome","chapter":"6","verse":"19","text":"Nangni'n taksa kasuol ning ejarra kei'n manmasi ngai omchan angnga chong karil, ajarchu apha khat-ah nangni ningpum rakip inthiangmak khat-um kathamak chuon thosik ah suok ning lei eii. Khawa angnga atuun chu ningpum raja-ah kadik inthiangchuon thonasik-ah suok sikbeiya inpesuok taru."},{"book":"Rome","chapter":"6","verse":"20","text":"Ajarchu ningni'n manu suok ninglei elai, akadik khan ningle-nuomma namasuojei."},{"book":"Rome","chapter":"6","verse":"21","text":"Takkha khawa phakhan ningni'n angkachang anemna ningmuwame? Khawa chuon ningtho jarra atuunchu jakna ningmujei, khat-um khawa rakip ningthoman chu thina kha eii!"},{"book":"Rome","chapter":"6","verse":"22","text":"Takkha atuunchu manu makheiya namasuojei halli Pathian suok ning ejei. Halli hiwa anemnachu amadiang inthianghiaiya inpesuok sik eii, halli hiwa ningthoman chu hektik kaboi ringkhuo kha eii."},{"book":"Rome","chapter":"6","verse":"23","text":"Han, manu chuon thoman chu kathi eii, takkha Pathian kutchoi khachu Christa Jisu eini Pumi diang makheiya hektik kaboi ringna kha eii."}]}