{"data":[{"book":"SANG'HANO","chapter":"14","verse":"1","text":"Mbuli zizija zilawilila ako kudiwambo da Ikonio. Paulo na Banaba wengila muna ing'anda ya nhambiko ya Wayahudi na kulonga bila kudumba, na Wayahudi bwando na Wamhazi wamtogola Mndewa."},{"book":"SANG'HANO","chapter":"14","verse":"2","text":"Ila waja Wayahudi walemile kumtogola Mndewa wawaswagiza Wamhazi na kuzigela usungu ngelegeza zao giladi wawaleme Paulo na Banaba."},{"book":"SANG'HANO","chapter":"14","verse":"3","text":"Avo wakala haja kipigiti kitali woupeta Usenga wa Mndewa bila kudumba, na Mndewa kailagusa mmbuli ya ngekewa yake mkulava bule vilaguso na mikanganyo itendeke kubitila hewo."},{"book":"SANG'HANO","chapter":"14","verse":"4","text":"Ila wanhu wa idiwambo dija wakala waigolile. Wayagwe wakala ng'ambu ya Wayahudi, na wayagwe ng'ambu ya watumigwa wa Kilisto."},{"book":"SANG'HANO","chapter":"14","verse":"5","text":"Kukala na zundo, ditendigwe na Wamhazi na Wayahudi na wakulu zao, da kuwatendela ukaini na kuwatoa na mabwe."},{"book":"SANG'HANO","chapter":"14","verse":"6","text":"Ila watumigwa wa Kilisto wazimanya mbuli zija, avo wakimbilila Listila na Delibe, miwambo ya Likaonia, na isi ziwazunguluke,"},{"book":"SANG'HANO","chapter":"14","verse":"7","text":"na haja wagendelela kuupeta Usenga Unogile."},{"book":"SANG'HANO","chapter":"14","verse":"8","text":"Kuja Listila kukala na munhu imwe yakalile mbetembete songela hayavumbuke, na kakala hadahile kutembela hata mwanza umwe."},{"book":"SANG'HANO","chapter":"14","verse":"9","text":"Kamtegeleza Paulo viyakalile yolonga. Paulo kamulola ng'hani, kona kamba kakala na nhamanila ya kuhonyigwa,"},{"book":"SANG'HANO","chapter":"14","verse":"10","text":"avo Paulo kenula dizwi yolonga, “Ima na magulu gako!” Bahaja ija imunhu kazumha na kusonga kutembela."},{"book":"SANG'HANO","chapter":"14","verse":"11","text":"Wanhu viwonile gaja gayatendile Paulo, waguta muulonzi wa Kilikaonia, “Miungu ilumbile kamba wanhu ituhumulukila!”"},{"book":"SANG'HANO","chapter":"14","verse":"12","text":"Banaba wamkema Zeu, na Paulo wamkema Helime, kwavija kakala iyo yolonga mbuli zose."},{"book":"SANG'HANO","chapter":"14","verse":"13","text":"Mkulu wa nhambiko wa mzimu ukemigwa Zeu, ayo ng'anda yake ikalile hanze ya idiwambo, kagala ng'ombe na mkungo wa malua halwivi lwa idiwambo, heyo na ididale da wanhu walonda kuwalavila nhosa watumigwa wa Kilisto."},{"book":"SANG'HANO","chapter":"14","verse":"14","text":"Ila watumigwa wa Kilisto Banaba na Paulo viwahulike gano, wadega vivalo vao na hima walopola walawa hanze na kukimbilila hagatigati ya didale da wanhu, abaho, wenula dizwi walonga,"},{"book":"SANG'HANO","chapter":"14","verse":"15","text":"“Mweye wanhu, habali mtenda mbuli zino? Tweye vivija twa wanhu tu kamba mweye! Tuwagalila mweye Usenga Unogile, tuwalongela mweye mgaluke kulawa mmbuli zino zilibule kinhu na mmuhindukile Mulungu yali na ugima, yalumbile ulanga na isi na bahali na vinhu vose vili himo."},{"book":"SANG'HANO","chapter":"14","verse":"16","text":"Umwaka Mulungu kawaleka wanhu wose wachole mnzila zao wenyego."},{"book":"SANG'HANO","chapter":"14","verse":"17","text":"Hata avo kalagusa usindila wa kulagusa vija viyakalile baho. Kawalagusila mweye unozi wake mkuwagwaa mvula kulawa kuulanga na ndigwa mmisimu yake, kawagwaa mandia bwando na kuwamemeza ndeng'ha mmioyo yenu.”"},{"book":"SANG'HANO","chapter":"14","verse":"18","text":"Hamoja na mbuli zino ikala vidala kudizuila ididale da wanhu sambidiwalavile nhosa."},{"book":"SANG'HANO","chapter":"14","verse":"19","text":"Ila Wayahudi kulawa mdiwambo da Antiokia na Ikonio weza haja na kudiswagiza ididale da wanhu. Abaho, wamtoa na mabwe Paulo, wam'bulula, wamulava hanze ya idiwambo, wagiza kadanganhika."},{"book":"SANG'HANO","chapter":"14","verse":"20","text":"Ila wanahina viwamzunguluke, kenuka na kubweleganya mgati ya idiwambo. Imitondo iyagwe heyo na Banaba wasegela wachola Delibe."},{"book":"SANG'HANO","chapter":"14","verse":"21","text":"Waupeta Usenga Unogile mdiwambo dija na kuwapata wanahina bwando, abaho, wabweleganya wachola Listila, Ikonio, na kudiwambo da Antiokia."},{"book":"SANG'HANO","chapter":"14","verse":"22","text":"Haja wawagangamiza imioyo wanahina na kuwagong'ondeza kamba wagendelele kukala muinhamanila, wolonga, “Tolondigwa tubitile migayo bwando kileka mana twingile Muundewa wa Mulungu.”"},{"book":"SANG'HANO","chapter":"14","verse":"23","text":"Paulo na Banaba wawasagulila wavyele mmadale gose ga wanhu wamtogole Kilisto. Na mkutambika na kufunga waweka mmakono ga Mndewa mwa ayo nhamanila yao muikalile."},{"book":"SANG'HANO","chapter":"14","verse":"24","text":"Abaho, wabitila Pisidia wengila Pamfilia,"},{"book":"SANG'HANO","chapter":"14","verse":"25","text":"na viwaupetile Usenga Unogile kuja Pega, wachola Atalia,"},{"book":"SANG'HANO","chapter":"14","verse":"26","text":"kulawa Atalia wabweleganya mdiwambo da Antiokia, ahaja hawawekile mngekewa ya Mulungu sama ya sang'hano ija iwamambukize."},{"book":"SANG'HANO","chapter":"14","verse":"27","text":"Viwavikile wawakema hamoja wanhu wamtogole Kilisto na kuwalongela mbuli zose Mulungu ziyatendile kubitila hewo na vija viyawavugulile Wamhazi lwivi lwa nhamanila."},{"book":"SANG'HANO","chapter":"14","verse":"28","text":"Wakala haja mazua bwando na wanahina."}]}