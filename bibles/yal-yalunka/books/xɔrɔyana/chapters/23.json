{"data":[{"book":"Xɔrɔyana","chapter":"23","verse":"1","text":"“I nama wule falane rali muxune ma. I nama kafu fe ɲaxi rabane ma wule seren badeni."},{"book":"Xɔrɔyana","chapter":"23","verse":"2","text":"I nama bira yamaan fɔxɔ ra fe ɲaxi rabadeni. I nama sa yamaan fari, i wule seren ba alogo kitin nama sa tinxinni."},{"book":"Xɔrɔyana","chapter":"23","verse":"3","text":"I nama yiigelitɔɔn nafisa bonne xa kitini.”"},{"book":"Xɔrɔyana","chapter":"23","verse":"4","text":"“Xa i naralan i yaxuna ɲinge tununxin na hanma a sofanla, i xa fa a ra a yɛ ra."},{"book":"Xɔrɔyana","chapter":"23","verse":"5","text":"Xa i i yaxuna sofanla to, a biraxi a goronna bun, i nama a lu na kiini. I xa a mali.”"},{"book":"Xɔrɔyana","chapter":"23","verse":"6","text":"“I nama tondi kiti kɛndɛn sɛ tɔrɔ muxun xa a kitini."},{"book":"Xɔrɔyana","chapter":"23","verse":"7","text":"I xa fata wulen birin ma. I nama sɔntaren hanma tinxin muxun yalagi, a yi faxa. Amasɔtɔ n muxu ɲaxine yalagima nɛn."},{"book":"Xɔrɔyana","chapter":"23","verse":"8","text":"I nama dimi yi seene rasuxu mayifuni, amasɔtɔ finmase sifani itoe muxune yɛɛne raxima, e tinxin muxune falane maxɛtɛ.”"},{"book":"Xɔrɔyana","chapter":"23","verse":"9","text":"“I nama ɲaxu xɔɲɛne ra, bayo i ya a kolon xɔɲɛne tɔrɔyaan naxan yi, amasɔtɔ i findi nɛn xɔɲɛn na Misiran yamanani.”"},{"book":"Xɔrɔyana","chapter":"23","verse":"10","text":"“I ya xɛɛne bi ɲɛɛ sennin bun ma, i yi sii seene xaba."},{"book":"Xɔrɔyana","chapter":"23","verse":"11","text":"Koni i nama xɛɛn bi i ya bɔxɔni ɲɛɛ solofereden ma. A xa lu a yɛtɛ ma. Tɔrɔ muxune yi seen sɔtɔ a xɔnni nayi, naxan na lu burunna subene yi na don. I xa na fan liga i ya manpa bili nakɔne nun Oliwi binle ra.”"},{"book":"Xɔrɔyana","chapter":"23","verse":"12","text":"“I ya wanla kɛ xii sennin bun. Koni i xa i matabu xii soloferedeni, alogo i ya ɲingen nun i ya sofanla xa e matabu, alogo i ya konyin nun i ya xɔɲɛn xa e matabu.”"},{"book":"Xɔrɔyana","chapter":"23","verse":"13","text":"“N naxan birin falaxi, i xa ne suxu ki faɲi! I nama ala gbɛtɛne xinla fala. A nama mini i dɛ mumɛ!”"},{"book":"Xɔrɔyana","chapter":"23","verse":"14","text":"“Dɔxɔ saxan ɲɛɛn bun, i xa sanle liga n xa."},{"book":"Xɔrɔyana","chapter":"23","verse":"15","text":"I xa Buru Tetaren Sanla raba. I xa burun tetaren don xii solofere bun, alo n ni i yamari kii naxan yi. Ito liga a waxatini Abiba kiken na, amasɔtɔ i minixi Misiran yi na kiken nan na. Muxu yo nama fa n yɛtagi n kise mi a yii.”"},{"book":"Xɔrɔyana","chapter":"23","verse":"16","text":"“I xa Se Xaba Singen sanla raba, i na i ya se bixine xaban fɔlɔ xɛɛn ma waxatin naxan yi. I mɔn xa Se Xaba Dɔnxɛn sanla raba ɲɛɛ raɲanni, i ya bogiseene malanma waxatin naxan yi keli xɛɛn ma."},{"book":"Xɔrɔyana","chapter":"23","verse":"17","text":"Muxune birin fama nɛn Marigina Alatala yɛtagi dɔxɔɲa ma saxan ɲɛɛn bun.”"},{"book":"Xɔrɔyana","chapter":"23","verse":"18","text":"“I na saraxan wunla rali n ma, i nama donse gbɛtɛ sa a fari burun nate seen23.18 burun nate sena: Lɛbɛnna na a ra naxan burun nagboma ayi.  naxan yi. I nama n ma sanla saraxa subene turen namara han xɔtɔnni."},{"book":"Xɔrɔyana","chapter":"23","verse":"19","text":"I xa fa i ya xɛɛn bogise singe faɲine ra Alatalaa banxini, i ya Ala.”"},{"book":"Xɔrɔyana","chapter":"23","verse":"20","text":"“N malekan xɛma nɛn i yɛɛ ra, a i kantan kira yi, a i rafa na yireni n dɛnaxan yitɔnxi."},{"book":"Xɔrɔyana","chapter":"23","verse":"21","text":"A liga i yeren ma, i yi a xuiin suxu. I nama murutɛ a ma, amasɔtɔ a mi diɲama i ya matandine ma, bayo n na a xɛxi n xinla nin."},{"book":"Xɔrɔyana","chapter":"23","verse":"22","text":"Koni xa i ya a xuiin namɛ, n naxan birin falama i xa i na liga, n findima nɛn i yaxune yaxun na, e nun i yɛngɛfane yɛngɛfana."},{"book":"Xɔrɔyana","chapter":"23","verse":"23","text":"N ma malekan tima nɛn i yɛɛ ra, a i xali Amorine nun Xitine nun Perisine nun Kanan kaane nun Xiwine nun Yebusune bɔxɔn ma, n yi e raxɔri.”"},{"book":"Xɔrɔyana","chapter":"23","verse":"24","text":"“I nama i xinbi sin e alane bun ma, i nama e batu, i nama bira e namunne fɔxɔ ra. Koni i xa e kala, i yi e kide gɛmɛne yibɔ."},{"book":"Xɔrɔyana","chapter":"23","verse":"25","text":"Ɛ xa Alatala batu, ɛ Ala. A barakan sama ɛ donseene nun ɛ igene yi nɛn. N furen masiga ɛ ra."},{"book":"Xɔrɔyana","chapter":"23","verse":"26","text":"Ɲaxalan yo kui mi kalama i ya yamanani, ɲaxalan yo mi findɛ gbantan na. N ni i ya siimayaan xɔnkuyama ayi nɛn.”"},{"book":"Xɔrɔyana","chapter":"23","verse":"27","text":"“N na n ma yɛɛragaxun nasigama nɛn ɛ yɛɛ ra. I na so yamanan naxan yi, n na muxune yifuma nɛn. N na ɛ yaxune birin xun xanbi soma nɛn ɛ yɛtagi, e yi e gi ɛ bun."},{"book":"Xɔrɔyana","chapter":"23","verse":"28","text":"N ɲurune rasigama nɛn, e yi Xiwine, Kanan kaane, nun Xitine kedi i yɛɛ ra pon!"},{"book":"Xɔrɔyana","chapter":"23","verse":"29","text":"N mi e birin kedima ɛ yɛɛ ra ɲɛɛ kedenni, xanamu, yamanani gelima nɛn, burunna subene yi wuya ɛ xa."},{"book":"Xɔrɔyana","chapter":"23","verse":"30","text":"N na e kedima nɛn ɛ yɛtagi ndedi ndedi, han ɛ wuya ayi, yamanan yi findi ɛ gbeen na.”"},{"book":"Xɔrɔyana","chapter":"23","verse":"31","text":"“N na ɛ yamanan danne sama nɛn keli Gbala Baani han Filisitine baani, keli tonbonni han Efirati baani. Amasɔtɔ n yamanan muxune sama nɛn i sagoni alogo i xa e kedi i yɛ ra."},{"book":"Xɔrɔyana","chapter":"23","verse":"32","text":"Ɛ nun ne nama layirin xidi, e nun e alane fan."},{"book":"Xɔrɔyana","chapter":"23","verse":"33","text":"E nama dɔxɔ i ya bɔxɔni, alogo e nama i ti yulubin ma. Amasɔtɔ i ye e suxurene batuma nɛn, e suxurene yi lu alo luti ratixina i yɛɛ ra.”"}]}