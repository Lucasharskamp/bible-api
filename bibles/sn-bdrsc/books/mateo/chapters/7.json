{"data":[{"book":"Mateo","chapter":"7","verse":"1","text":"“Usatonga kuti newewo urege kutongwa."},{"book":"Mateo","chapter":"7","verse":"2","text":"Nokuti nzira yaunotonga nayo vamwe ndiyo yauchatongwa nayo, uye chiero chaunoshandisa ndicho chichashandiswa kwauri."},{"book":"Mateo","chapter":"7","verse":"3","text":"“Unotarisirei kabanzu kari muziso rehama yako, asi usina hanya nepuranga riri muziso rako?"},{"book":"Mateo","chapter":"7","verse":"4","text":"Ungati sei kuhama yako, ‘Rega ndibvise kabanzu kari muziso rako,’ asi iwe nguva dzose uine puranga riri muziso rako?"},{"book":"Mateo","chapter":"7","verse":"5","text":"Iwe munyengeri, tanga wabvisa puranga riri muziso rako, ipapo unozoona zvakanaka kuti ukwanise kubvisa kabanzu kari muziso rehama yako."},{"book":"Mateo","chapter":"7","verse":"6","text":"“Musapa imbwa zvinhu zvitsvene, uye musakanda maparera enyu kunguruve. Kana mukadaro, dzinogona kuatsika-tsika pasi petsoka, uye ipapo dzikazokutendeukirai dzokubvambura-bvamburai."},{"book":"Mateo","chapter":"7","verse":"7","text":"“Kumbirai mugopiwa, tsvakai mugowana, gogodzai mugozarurirwa."},{"book":"Mateo","chapter":"7","verse":"8","text":"Nokuti munhu wose anokumbira anopiwa, anotsvaka anowana; uye anogogodza anozarurirwa musiwo."},{"book":"Mateo","chapter":"7","verse":"9","text":"“Ndiani pakati penyu angati kana mwanakomana wake akamukumbira chingwa, omupa ibwe?"},{"book":"Mateo","chapter":"7","verse":"10","text":"Kana kuti akakumbira hove iye omupa nyoka?"},{"book":"Mateo","chapter":"7","verse":"11","text":"Zvino imi, kunyange zvenyu makaipa, muchiziva kupa zvipo zvakanaka kuvana venyu, Baba venyu vari kudenga vachapa zvipo zvakanaka sei kuna avo vanokumbira!"},{"book":"Mateo","chapter":"7","verse":"12","text":"Saka muzvinhu zvose itirai vamwe zvamunoda kuti vakuitirei imi, nokuti izvi ndizvo Murayiro naVaprofita."},{"book":"Mateo","chapter":"7","verse":"13","text":"“Pindai napasuo rakamanikana nokuti suo rakafara nenzira yakapamhama zvinotungamirira kukuparadzwa, uye vazhinji vanopinda naro."},{"book":"Mateo","chapter":"7","verse":"14","text":"Asi suo duku nenzira yakamanikana ndizvo zvinotungamirira kuupenyu, uye vashoma chete, ndivo vanozviwana."},{"book":"Mateo","chapter":"7","verse":"15","text":"“Chenjererai vaprofita venhema, vanouya kwamuri vakapfeka matehwe emakwai asi mukati mavo vari mapere anoparadza."},{"book":"Mateo","chapter":"7","verse":"16","text":"Muchavaziva nemichero yavo. Vanhu vanganhonga mazambiringa pamuti weminzwa here, kana maonde parukato?"},{"book":"Mateo","chapter":"7","verse":"17","text":"Saizvozvo muti wose wakanaka unobereka michero yakanaka, muti wakaipa unobereka michero yakaipa."},{"book":"Mateo","chapter":"7","verse":"18","text":"Muti wakanaka haungabereki michero yakaipa, nemuti wakaipa haungabereki michero yakanaka."},{"book":"Mateo","chapter":"7","verse":"19","text":"Muti wose usingabereki michero yakanaka unotemwa uye ugokandwa mumoto."},{"book":"Mateo","chapter":"7","verse":"20","text":"Naizvozvo muchavaziva nemichero yavo."},{"book":"Mateo","chapter":"7","verse":"21","text":"“Havasi vose vanoti kwandiri, ‘Ishe, Ishe’ vachapinda muushe hwokudenga, asi uyo chete anoita kuda kwaBaba vangu vari kudenga."},{"book":"Mateo","chapter":"7","verse":"22","text":"Vazhinji pazuva iro vachati kwandiri, ‘Ishe, Ishe, ko, hatina kuprofita muzita renyuwo here, uye muzita renyu tikadzinga madhimoni, tikaita zvishamiso?’"},{"book":"Mateo","chapter":"7","verse":"23","text":"Ipapo ndichavaudza pachena kuti, ‘Handina kutombokuzivai. Ibvai zvenyu pandiri, imi vaiti vezvakaipa!’"},{"book":"Mateo","chapter":"7","verse":"24","text":"“Naizvozvo munhu anonzwa mashoko angu aya, uye akaaita, akafanana nemurume akachenjera uyo akavaka imba yake paruware."},{"book":"Mateo","chapter":"7","verse":"25","text":"Mvura yakanaya, nzizi dzikazara, uye dutu remhepo rakauya rikarova imba iya, asi haina kuputsika, nokuti hwaro hwayo hwaiva paruware."},{"book":"Mateo","chapter":"7","verse":"26","text":"Asi munhu wose anonzwa mashoko angu aya akasaaita, akafanana nomurume benzi akavakira imba yake mujecha."},{"book":"Mateo","chapter":"7","verse":"27","text":"Mvura yakanaya, nzizi dzikazara, uye dutu remhepo rakauya rikarova imba iya ikawa nokuwa kukuru.”"},{"book":"Mateo","chapter":"7","verse":"28","text":"Jesu akati apedza kutaura zvinhu izvi vazhinji vaivapo vakashamiswa nokudzidzisa kwake,"},{"book":"Mateo","chapter":"7","verse":"29","text":"nokuti akadzidzisa somurume aiva nesimba kwete samadzidzisiro aiitwa navadzidzisi vavo vomurayiro."}]}