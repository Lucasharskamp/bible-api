{"data":[{"book":"Luka","chapter":"17","verse":"1","text":"Che Yesu ŵaasalile ŵakulijiganya ŵao kuti, “Ngaikomboleka kuti ikatyochela yakunleŵesya ni kukola sambi nambo ulaje uŵe kwa jwakwikanawo yakuleŵesya."},{"book":"Luka","chapter":"17","verse":"2","text":"Ikaliji mbaya jwakwaleŵasya jo ataŵikwe lisyago pa lukosi ni kwaponya mu bahali kupunda kunsiŵilila jumo jwa achanandi ŵa."},{"book":"Luka","chapter":"17","verse":"3","text":"Nlilolechesye mwachinsyene!"},{"book":"Luka","chapter":"17","verse":"4","text":"Atamuno anneŵelaga mala saba pa lyuŵa limo ni kuuja kukwenu mala saba achitiji, ‘Lesile sambi,’ nkusachilwa kunnechelesya.”"},{"book":"Luka","chapter":"17","verse":"5","text":"Achinduna ŵaasalile Ambuje Che Yesu kuti, “Ntujonjechesye chikulupi.”"},{"book":"Luka","chapter":"17","verse":"6","text":"Ambuje ŵajanjile, “Nkaakwete chikulupi atamuno chamwana chati mpela lusongolo lwamwana nnope mpela lwa haladali, nkakombwele kuchisalila chitela cha nkuju chi kuti, ‘Ntupuche nkalipandichisye mu bahali,’ nombecho chikajitichisye."},{"book":"Luka","chapter":"17","verse":"7","text":"“Nambo jwapi mwa ŵanyamwe jwakwete kapolo jwakulima pane jwakuchinga ngondolo pakuuja kutyochela kungunda, akunsalila katema kakoko peko ‘Njise kwachitema, kundye chakulya’?"},{"book":"Luka","chapter":"17","verse":"8","text":"Ngaŵa chansalile kuti, ‘Mungulumichisye chakulya, mmeje chile kwa kundumichila mpaka pachimalisye kulya ni kung'wa nomweji ni pachinlye ni kung'wa.’"},{"book":"Luka","chapter":"17","verse":"9","text":"Ana ngati ambuje chantogolele kapolo jo pakuŵa amasile kupanganya iŵalamulikwe yo?"},{"book":"Luka","chapter":"17","verse":"10","text":"Iyoyo peyo ni ŵanyamwe pachimmale kupanganya yose iŵanlamulile yo, nsaleje kuti, ‘Uwe tuli achikapolo, tupanganyisye masengo agala pe gatuŵajilwe nago.’ ”"},{"book":"Luka","chapter":"17","verse":"11","text":"Che Yesu paŵajaulaga ku Yelusalemu ŵajesile mumpika wa ku Samalia ni ku Galilaya."},{"book":"Luka","chapter":"17","verse":"12","text":"Paŵajinjilaga mu nsinda umo, ŵandu likumi ŵa matana ŵaichile Che Yesu ni kwima kwakutalichila."},{"book":"Luka","chapter":"17","verse":"13","text":"Ŵanyanyisye achitiji, “Che Yesu Ambuje, ntukolele chanasa!”"},{"book":"Luka","chapter":"17","verse":"14","text":"Che Yesu paŵaweni ŵaasalile, “Njaulangane nkalilosye kwa ŵambopesi.” Nombe ŵanyawo paŵajaulaga kweleko, ŵaswejele."},{"book":"Luka","chapter":"17","verse":"15","text":"Jumo jwa ŵanyawo paŵaliweni kuti amasile kulamwa, ŵausile aninkwakusya Akunnungu achinyanyisyaga."},{"book":"Luka","chapter":"17","verse":"16","text":"Ŵagwile manguku pa sajo si Che Yesu achatogolelaga. Mundu jo ŵaliji Msamalia."},{"book":"Luka","chapter":"17","verse":"17","text":"Nambo Che Yesu ŵausisye, “Ana ngati ŵaliji ŵandu likumi ŵaŵaswejeswe? Ali kwapi tisa ŵala?"},{"book":"Luka","chapter":"17","verse":"18","text":"Ana ngapagwa ŵandu ŵane ŵausile kukwatogolela Akunnungu ikaŵe jwakwikape?”"},{"book":"Luka","chapter":"17","verse":"19","text":"Nombe Che Yesu ŵansalile mundu jo kuti, “Njimuche, njaule chikulupi chenu chinnamisye.”"},{"book":"Luka","chapter":"17","verse":"20","text":"Katema kampepe Mafalisayo ŵausisye Che Yesu kuti, “Ana Umwenye wa Akunnungu ukwika chakachi?” Nombewo ŵajanjile, “Umwenye wa Akunnungu ngaukwika kwakulolecheka."},{"book":"Luka","chapter":"17","verse":"21","text":"Atamuno menema ngapagwa juchakombole kusala, ‘Nnole uli akuno,’ pane ‘Uli apala.’ Pakuŵa Umwenye wa Akunnungu uli pasikati jenu.”"},{"book":"Luka","chapter":"17","verse":"22","text":"Sooni, ŵaasalile ŵakulijiganya ŵao kuti, “Gakwika moŵa pachinnajile kulola lyuŵa limo mwa moŵa ga Mwana jwa Mundu, nambo nganliona."},{"book":"Luka","chapter":"17","verse":"23","text":"Ni ŵandu chachinsalila kuti, ‘Nnole, ali ako!’ Pane, ‘Nnole, ali akuno!’ Nambo ŵanyamwe nkatyoka atamuno kwakuya."},{"book":"Luka","chapter":"17","verse":"24","text":"Pakuŵa chiiŵe mpela njasi pajikumesya ni kuloleka kwiunde kose, iyoyo peyo ni ichichiŵa pa lyuŵa lya kwika kwakwe Mwana jwa Mundu."},{"book":"Luka","chapter":"17","verse":"25","text":"Nambo gakanaŵe gelego, akusachilwa asauche nnope ni kukanikwa ni ŵandu ŵa uŵelesi u."},{"book":"Luka","chapter":"17","verse":"26","text":"Mpela iyaliji pa moŵa ga che Nuhu ni iyoyopeyo ni ichichiŵa pa moŵa ga kwika Mwana jwa Mundu."},{"book":"Luka","chapter":"17","verse":"27","text":"Ŵandu ŵalyaga ni kung'wa, ŵalombelaga ni kulombwa mpaka lyuŵa liŵajinjilaga che Nuhu mu ngalaŵa jekulungwa lila.17:27 Ngalaŵa jekulungwa jili Safina kujimanyilila Safina nsyome Ndandililo 6 ni 7. Nipele jaiche ula jekulungwa nnope ni kwajonanga wose."},{"book":"Luka","chapter":"17","verse":"28","text":"Iyoyopeyo ni ichiŵe mpela iyaliji pakutyochela pa moŵa ga che Lutu. Ŵandu ŵalyaga ni kung'wa, ŵasumisyaga ni kusuma, ŵapandaga mbeju ni kutaŵa majuumba."},{"book":"Luka","chapter":"17","verse":"29","text":"Nambo lyuŵa liŵakopweche che Lutu Msodoma lila, mooto ni chibiliti yatulwiche kutyochela kwinani nti ula ni kwaulaga wose."},{"book":"Luka","chapter":"17","verse":"30","text":"Ilaila peila ni ichichiŵa pa lyuŵa lya kwika Mwana jwa Mundu.”"},{"book":"Luka","chapter":"17","verse":"31","text":"Ŵapundile kuŵecheta, “Lyele lyuŵa lyo, jwalijose juchaŵe paasa nyuumba kasajinjila kukujigala chipanje chakwe chachili mu nyuumba. Iyoyopeyo juchaŵe ku ngunda kasauja kukutola yailesile panyuma."},{"book":"Luka","chapter":"17","verse":"32","text":"Nkumbuchile iyasimene ŵankwawo che Lutu."},{"book":"Luka","chapter":"17","verse":"33","text":"Mundu jwalijose jwakusaka kuukulupusya umi wakwe, chaujase. Ni mundu jwalijose juchaujase umi wakwe, chaugose."},{"book":"Luka","chapter":"17","verse":"34","text":"Ngunsalila kuti, chilo cho ŵandu ŵaŵili chagone pachindanda chimo, jumo chajigalikwe ni jwine chachilekwa."},{"book":"Luka","chapter":"17","verse":"35","text":"Achakongwe ŵaŵili chachiŵa aninkusyaga pampepe, jumo chajigalikwe ni jwine chachilekwa."},{"book":"Luka","chapter":"17","verse":"36","text":"Ŵandu ŵaŵili chachiŵa mu ngunda umo, jumo chajigalikwe ni jwine chachilekwa.” 17:36 Malembo gamajinji ga kalakala nganigakola msitali wa 36."},{"book":"Luka","chapter":"17","verse":"37","text":"Ŵakulijiganya ŵausisye kuti, “Ana kwapi Ambuje?”"}]}