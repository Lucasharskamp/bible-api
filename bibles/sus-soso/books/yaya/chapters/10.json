{"data":[{"book":"Yaya","chapter":"10","verse":"1","text":"«N xa nɔndi fala wo bɛ, muɲɛti nun suute mu soma gɔɔrɛ naadɛ ra. E tuganma nɛ sansanyi xun ma."},{"book":"Yaya","chapter":"10","verse":"2","text":"Naxan soma gɔɔrɛ naadɛ ra, na nan findixi xuruse dɛmadonyi ra."},{"book":"Yaya","chapter":"10","verse":"3","text":"Naadɛ kantama nan naadɛ rabima a bɛ. A na wɔyɛn xurusee ra, e birin bira a fɔxɔ ra. A kankan xili a xili ra, e birin mini tande."},{"book":"Yaya","chapter":"10","verse":"4","text":"A na a gbe birin namini, a sa tima e ya ra nɛ, e fan bira a fɔxɔ ra, barima e a xui kolon."},{"book":"Yaya","chapter":"10","verse":"5","text":"Xa mixi gbɛtɛ na a ra e mu naxan kolon, e mu birama a fɔxɔ ra muku. E e gima nɛ na tan ya ra, barima e mu a xui kolon.»"},{"book":"Yaya","chapter":"10","verse":"6","text":"Isa naxa na taali wɔyɛnyi fala e bɛ, kɔnɔ e mu a xa masenyi fahaamu."},{"book":"Yaya","chapter":"10","verse":"7","text":"Na kui, Isa man naxa a masen, «N xa a fala wo bɛ a nɔndi ki ma, n tan nan na yɛxɛɛe xa naadɛ ra."},{"book":"Yaya","chapter":"10","verse":"8","text":"Naxee singe fa n bɛ, muɲɛtie nun suutee nan na e birin na. Yɛxɛɛe mu e tan xui ramɛ."},{"book":"Yaya","chapter":"10","verse":"9","text":"N tan nan na gɔɔrɛ naadɛ ra. Naxan yo na so n saabui ra, a kanyi kisima nɛ, a nu so, a nu mini, a nu baloe sɔtɔ."},{"book":"Yaya","chapter":"10","verse":"10","text":"Muɲɛti tan mu fama fefe ma bafe muɲɛ tide, faxɛ tide, nun kasarɛ sade. N tan faxi nɛ, alako mixie xa kisi sɔtɔ, e xa duniɲɛigiri xa fan a fanyi ra.»"},{"book":"Yaya","chapter":"10","verse":"11","text":"«N misaalixi xuruse kantama fanyi nan na, naxan mu tondima faxade a xa xuruse kantɛ kui."},{"book":"Yaya","chapter":"10","verse":"12","text":"Walikɛ nan a gima wula bare ya ra, barima xurusee mu findixi a gbe ra, a bɔɲɛ mu na e kantafe ra. A xurusee rabɛɲinma nɛ, wula bare ndee faxa, a ndee rayensen yɛ."},{"book":"Yaya","chapter":"10","verse":"13","text":"Walikɛ mu a ɲɛngi sama xurusee xa fe xɔn."},{"book":"Yaya","chapter":"10","verse":"14","text":"N tan misaalixi xuruse kantɛ fanyi nan na. Xurusee kantɛ nun a xa xurusee, e e bore kolon,"},{"book":"Yaya","chapter":"10","verse":"15","text":"alɔ n tan nun Baba Ala muxu muxu bore kolonxi ki naxɛ. N fan bara tin faxade n ma xurusee bɛ.»"},{"book":"Yaya","chapter":"10","verse":"16","text":"«Yɛxɛɛ gbɛtɛe fan na n bɛ naxee mu na yi gɔɔrɛ kui. Fo n xa fa nɛ nee fan na. E fan n xui ramɛma nɛ, yɛxɛɛe birin findi gɔɔrɛ keren na, xuruse dɛmadonyi keren bɛ."},{"book":"Yaya","chapter":"10","verse":"17","text":"Na nan a toxi Baba Ala n xanuxi, barima n nan n nii fima, alako n man xa a rasuxu."},{"book":"Yaya","chapter":"10","verse":"18","text":"Mixi xa mu n tan nii bama de, n tan yɛtɛ yati a fima. Nɔɛ na n bɛ, n xa n nii fi. Nɔɛ man na n bɛ, n xa gbilen a rasuxu ra. N Baba n yamarixi na nan na.»"},{"book":"Yaya","chapter":"10","verse":"19","text":"Yuwifie man mu nu lanxi e bore ma na masenyi xa fe ra."},{"book":"Yaya","chapter":"10","verse":"20","text":"Mixi gbegbe nu a falafe nɛ, «Ɲinnɛ nan na yi fɔxɔ ra. A bara daxu. Wo wo tuli matima a ra munfe ra?»"},{"book":"Yaya","chapter":"10","verse":"21","text":"Kɔnɔ booree nu e yaabima, «Ɲinnɛ na mixi naxan fɔxɔ ra, a mu wɔyɛnma yi mɔɔli ra de! Ka ɲinnɛ nɔma dɔnxui ya rabɔɔde?»"},{"book":"Yaya","chapter":"10","verse":"22","text":"Xinbeli tɛmui to nu a ra, Darisalamukae nu na Hɔrɔmɔbanxi Rabi Sali nan nabafe."},{"book":"Yaya","chapter":"10","verse":"23","text":"Isa nu ɲɛrɛfe hɔrɔmɔbanxi yire nde, dɛnnaxɛ xili «Mangɛ Sulemani xa buntunyi.»"},{"book":"Yaya","chapter":"10","verse":"24","text":"Yuwifie naxa Isa rabilin mɛnni, e a fala a bɛ, «I siikɛ bama muxu ma mun tɛmui? Xa i tan nan findixi Ala xa Mixi Sugandixi ra, a fala muxu bɛ a fiixɛ ra.»"},{"book":"Yaya","chapter":"10","verse":"25","text":"Isa naxa e yaabi, «N ɲan bara a fala wo bɛ, kɔnɔ wo mu laxi n na. N fe naxee rabama n Baba xili ra, nee nan findixi seedeɲɔxɔya ra n ma fe ra."},{"book":"Yaya","chapter":"10","verse":"26","text":"Kɔnɔ wo mu danxaniyaxi, barima n ma yɛxɛɛe xa mu wo ra."},{"book":"Yaya","chapter":"10","verse":"27","text":"N gbe yɛxɛɛe tan n xui mɛma, n e kolon, e birama n fɔxɔ ra."},{"book":"Yaya","chapter":"10","verse":"28","text":"N tan abadan kisi nan fima e ma. E mu lɔɛma abadan, sese man mu e bama n yi ra."},{"book":"Yaya","chapter":"10","verse":"29","text":"N Baba, a tan naxan e so n yi ra, a dangi birin na. Sese mu nɔma e bade a tan Baba Ala yi ra."},{"book":"Yaya","chapter":"10","verse":"30","text":"N tan nun Baba Ala, muxu birin keren.»"},{"book":"Yaya","chapter":"10","verse":"31","text":"Yuwifie man naxa gɛmɛe tongo, e xa Isa magɔnɔ a faxa xili ma,"},{"book":"Yaya","chapter":"10","verse":"32","text":"kɔnɔ a naxa a fala e bɛ, «N bara wali fanyi gbegbe raba wo ya xɔri, naxee fatanxi Baba Ala ma. Wo a fala n bɛ ba, wo fa waxi n faxafe n ma wali fanyi mundun ma?»"},{"book":"Yaya","chapter":"10","verse":"33","text":"E naxa a yaabi, «Muxu mu i magɔnɔfe xɛ i xa wali fanyi nde xa ma. Muxu i magɔnɔma i to Ala rasɔtɔfe. I tan ibunadama waxi i yɛtɛ findife Ala ra!»"},{"book":"Yaya","chapter":"10","verse":"34","text":"Isa naxa e yaabi, «A mu sɛbɛxi xɛ wo xa sɛriyɛ Kitaabui kui, a Ala a masen nɛ, ‹N tan Ala bara a fala, alae nan wo ra›?"},{"book":"Yaya","chapter":"10","verse":"35","text":"Kitaabui xui tan mu kanama. A xa masenyi faxi naxee ma, Ala bara e xili fala, ‹alae›."},{"book":"Yaya","chapter":"10","verse":"36","text":"N bara a fala Ala xa Di nan n na, kɔnɔ a mu lanma wo xa a fala n bara Ala rasɔtɔ, barima Baba Ala n tan nan sugandixi, a n xɛɛ duniɲa ma."},{"book":"Yaya","chapter":"10","verse":"37","text":"Xa n mu n Baba xa walie xa rabama, wo naxa la n na."},{"book":"Yaya","chapter":"10","verse":"38","text":"Kɔnɔ xa n a raba, wo xa la na wali ra, hali wo mu la n tan na. Wo xa la n ma wali ra, alako wo xa a kolon a Baba Ala na n i, n fan na Baba Ala i.»"},{"book":"Yaya","chapter":"10","verse":"39","text":"Isa to na fala, mixie man naxa kata a suxude, kɔnɔ a naxa mini e bɛlɛxɛ."},{"book":"Yaya","chapter":"10","verse":"40","text":"Isa naxa gbilen Yurudɛn naakiri ma, a lu mɛnni, Yaya mixie xunxa ye xɔɔra fɔlɔ dɛnnaxɛ."},{"book":"Yaya","chapter":"10","verse":"41","text":"Mixi gbegbe naxa siga a yire, e nu a fala e bore bɛ, «Annabi Yaya tan mu tɔnxuma makaabaxi yo raba, kɔnɔ a naxan birin masen yi xɛmɛ xa fe ra, a birin findixi nɔndi nan na.»"},{"book":"Yaya","chapter":"10","verse":"42","text":"Mɛnnika gbegbe naxa danxaniya Isa ma."}]}