{"data":[{"book":"Mathayo","chapter":"14","verse":"1","text":"E kindeno Ruoth Herode nowinjo humb Yesu,"},{"book":"Mathayo","chapter":"14","verse":"2","text":"mi nowachone joritne niya, “Ngʼatno nyaka bed Johana ja-Batiso. Nyaka bed ni osechier oa kuom joma otho! Mano emomiyo teko mar timo honni tiyo kuome.”"},{"book":"Mathayo","chapter":"14","verse":"3","text":"Noyudo Herode osemako Johana mi otweye nikech wach Herodia ma chi owadgi ma nyinge Filipo,"},{"book":"Mathayo","chapter":"14","verse":"4","text":"nimar Johana nosebedo ka kwere kawachone niya, “Chik ok oyieni mondo ibed kode.”"},{"book":"Mathayo","chapter":"14","verse":"5","text":"Herode ne dwaro nego Johana, to noluoro oganda nikech ne gikawe kaka janabi."},{"book":"Mathayo","chapter":"14","verse":"6","text":"To chiengʼ nyasi mar nywol Herode, nyar Herodia nomielnegi maber, kendo miendeno nomoro Herode ahinya,"},{"book":"Mathayo","chapter":"14","verse":"7","text":"mi nosingorene, e yor kwongʼruok ni obiro miye gimoro amora mokwaye."},{"book":"Mathayo","chapter":"14","verse":"8","text":"To en, kane min osejiwe motelo, nowacho niya, “Miya wi Johana ja-Batiso e san-ni.”"},{"book":"Mathayo","chapter":"14","verse":"9","text":"Ruoth ne chunye ochandore ka nowinjo kwayono, to nikech noyudo osesingore e yor kwongʼruok, kendo nikech wende mane ni e nyasineno, nogolo chik mondo dwach nyakono otim,"},{"book":"Mathayo","chapter":"14","verse":"10","text":"mi nongʼad wi Johana ka en e od twech."},{"book":"Mathayo","chapter":"14","verse":"11","text":"Bangʼe nokelo wiye koketo e san kendo nomi nyakono, mane otingʼe otere ne min mare."},{"book":"Mathayo","chapter":"14","verse":"12","text":"Jopuonjre Johana nobiro mokawo ringre kendo ne giike. Eka negidhi ginyiso Yesu."},{"book":"Mathayo","chapter":"14","verse":"13","text":"Ka Yesu nowinjo gima nosetimore, nowuok kanyo gi yie, ka en kende, modhi kama opondo ka gin kendgi giwegi. To kane oganda owinjo wachno, negia e mier machiegni mi giluwe ka giwuotho."},{"book":"Mathayo","chapter":"14","verse":"14","text":"Kane Yesu ogowo loka, noneno oganda maduongʼ, nokechogi kendo nochango jogo duto mane tuo."},{"book":"Mathayo","chapter":"14","verse":"15","text":"Ka piny ne chiegni imore, jopuonjrene nobiro ire mowachone niya, “Ka en thim, kendo sa koro olewo. We ogandani owuogi mondo gidhi e mier kendo gingʼiew chiemo ne gin giwegi.”"},{"book":"Mathayo","chapter":"14","verse":"16","text":"To Yesu nodwokogi niya, “Onge tiende mondo gia. Migiuru gimoro gicham un uwegi.”"},{"book":"Mathayo","chapter":"14","verse":"17","text":"To negidwoke niya, “Wan gima wan-go ka en mana makati abich gi rech ariyo kende.”"},{"book":"Mathayo","chapter":"14","verse":"18","text":"Nowacho niya, “Kelnagiuru ane ka.”"},{"book":"Mathayo","chapter":"14","verse":"19","text":"Eka nogolo chik mondo ji obed piny e lum. Bangʼe nokawo makati abichgo gi rech ariyogo, nongʼiyo polo malo, kogoyo erokamano. Nongʼingo makatigo mi nomiyo jopuonjre kendo jopuonjre nomiyogi ji."},{"book":"Mathayo","chapter":"14","verse":"20","text":"Giduto negichiemo mi giyiengʼ chuth, kendo bangʼ chiemo jopuonjre nochoko ngʼinjo mag chiemo mane ji ochamo oweyo okepe apar gariyo mopongʼ."},{"book":"Mathayo","chapter":"14","verse":"21","text":"Kar romb joma nochiemo duto ne gin chwo alufu abich, ka ok okwan mon gi nyithindo."},{"book":"Mathayo","chapter":"14","verse":"22","text":"Gisano Yesu nochiko jopuonjrene mondo odonji e yie kendo gitel nyime gingʼad gidhi loka nam komachielo, ka en to ne pod odongʼ chien kogonyo oganda."},{"book":"Mathayo","chapter":"14","verse":"23","text":"Kane osegologi, noidho modhi e bath got malo, mobet kar kende mondo olem. Kane piny chiegni imore, ne en kanyo kende,"},{"book":"Mathayo","chapter":"14","verse":"24","text":"to yie to koro nosechopo kama ochwalore koa e dho nam, kendo apaka ne tage koni gi koni, nikech yamo ne kedo kodgi."},{"book":"Mathayo","chapter":"14","verse":"25","text":"To kar sa apar kogwen, Yesu nobiro irgi, kowuotho ewi pi."},{"book":"Mathayo","chapter":"14","verse":"26","text":"Kane jopuonjre onene kowuotho ewi pi, ne gibuok ahinya. Luoro nomakogi matek, kendo ne gibuok kagiwacho niya, “En jachien!”"},{"book":"Mathayo","chapter":"14","verse":"27","text":"To Yesu nowachonegi gisano niya, “Beduru gi chir! En mana An. Kik uluor.”"},{"book":"Mathayo","chapter":"14","verse":"28","text":"Petro nodwoke mowacho niya, “Ruoth, ka en in adier to nyisa mondo abi iri ka awuotho ewi pi.”"},{"book":"Mathayo","chapter":"14","verse":"29","text":"Nowachone niya, “Bi.”"},{"book":"Mathayo","chapter":"14","verse":"30","text":"To ka noneno yamo to luoro nomake, kendo kane koro ochako nimo, noywak matek niya, “Ruoth, resa!”"},{"book":"Mathayo","chapter":"14","verse":"31","text":"Yesu norieyo bade mana gisano momake. Nowachone niya, “Ne iriwo gi kiawa nangʼo, yaye ngʼama nigi yie matin-ni?”"},{"book":"Mathayo","chapter":"14","verse":"32","text":"To kane giseidho yie, yamo nokwe mos."},{"book":"Mathayo","chapter":"14","verse":"33","text":"Omiyo joma ne ni ei yie nolame, kagiwacho niya, “In Wuod Nyasaye adier.”"},{"book":"Mathayo","chapter":"14","verse":"34","text":"Kane gisengʼado loka komachielo, negichopo Genesaret."},{"book":"Mathayo","chapter":"14","verse":"35","text":"To ka jogwengʼno nofwenyo ni Yesu obiro, negioro wach e gwenge molworo kanyo duto. Ji nokelone joma ne tuo duto"},{"book":"Mathayo","chapter":"14","verse":"36","text":"kendo negisaye mondo oyie joma ne tuogo omulie kata mana riak lawe kende, kendo ji duto mane omule nochango."}]}