{"data":[{"book":"Kɛwanle","chapter":"24","verse":"1","text":"Soge suulun danguxina, Saraxarali Kuntigi Singena Ananiyasi yi siga Sesariya taani e nun yamaan fonna ndee nun muxu xun mayɛngɛn naxan xili Teritule. Ne yi e mawuga Pɔli fari yamana kanna yɛtagi."},{"book":"Kɛwanle","chapter":"24","verse":"2","text":"E to Pɔli maxili, Teritule yi Pɔli kansun fɔlɔ falani itoe yi, a naxa, “Felisi manga faɲina, nxu bɔɲɛ xunbeli gbeen naxan sɔtɔma i barakani, e nun i feen naxanye yitɔnxi i ya xaxilimayani, nxu siyaan sabati feen na,"},{"book":"Kɛwanle","chapter":"24","verse":"3","text":"nxu fe faɲin naxanye birin sɔtɔma i yii waxatin birin e nun yiren birin yi, nxu barikan birama i xa na ra, manga Felisi."},{"book":"Kɛwanle","chapter":"24","verse":"4","text":"Koni hali na, nxu nama i ya waxatin tongo. Nanara, n na i mafanma, yandi i tuli mati nxu dɛntɛgɛ xuiin na ndedi."},{"book":"Kɛwanle","chapter":"24","verse":"5","text":"Nxu bata xɛmɛni ito to, muxu tɔrɔ gbeen na a ra naxan sɔnxɔ sɔnxɔn nakelima Yahudiya yamaan yɛ dunuɲa yiren birin yi. A tan nan Yesu Nasarɛti kaana dinan yɛɛratiin na."},{"book":"Kɛwanle","chapter":"24","verse":"6","text":"A mɔn bata kata a xa Ala Batu Banxina sariɲanna kala. Nanara, nxu a suxi. A xɔnla yi nxu ma, nxu xa a makiti alo nxɔ sariyan kii naxan yi."},{"book":"Kɛwanle","chapter":"24","verse":"7","text":"Koni sofa mangana, Lisiya yi fa a tongo nxu yii karahanni."},{"book":"Kɛwanle","chapter":"24","verse":"8","text":"Na xanbi ra, a yi yamarin fi, a a kansun muxune xa fa i fɛma. Xa i xɛmɛni ito maxɔdin, i yɛtɛna a kolonma nɛn nxu a kansunma feen naxan birin na.”"},{"book":"Kɛwanle","chapter":"24","verse":"9","text":"Yahudiyane fan yi tin na falan ma, e naxa, a ɲɔndi nan na birin na."},{"book":"Kɛwanle","chapter":"24","verse":"10","text":"Yamana kanna yi Pɔli yamari, a a xa falan ti. Pɔli yi a fala, a naxa, “N na a kolon, a i bata findi kitisaan na siyani ito xun na xabu ɲɛɛ wuyaxi. Nanara, n na n xɔnbama i yɛtagi xaxili ragidini."},{"book":"Kɛwanle","chapter":"24","verse":"11","text":"I yɛtɛɛn nɔɛ a kolonɲɛ nɛn yati, a munma dangu xi fu nun firin na singen xabu n siga Yerusalɛn taani Ala batudeni."},{"book":"Kɛwanle","chapter":"24","verse":"12","text":"E mi n lixi Ala Batu Banxini muxe matandide yi, hanma yamaan kui sodeni salide banxine yi hanma yire gbɛtɛ yi taani."},{"book":"Kɛwanle","chapter":"24","verse":"13","text":"E n kansunma feen naxanye ra iki, e mi nɔɛ na ɲɔndin yitɛ i ra."},{"book":"Kɛwanle","chapter":"24","verse":"14","text":"N na n tiyɛ na ra i yɛtagi fa fala a n na n benbane Ala nan batuma Yesu a Kiraan xɔn e a falan naxan ma a wule dinan nan a ra. Anu, feen naxan birin sɛbɛxi Sariya Kitabun kui e nun nabine kitabune kui, n laxi ne birin na."},{"book":"Kɛwanle","chapter":"24","verse":"15","text":"Nxu nun itoe birin yigi saxi Ala yi kii kedenna nin, a faxa muxune kelima nɛn sayani, tinxin muxune nun tinxintarene birin."},{"book":"Kɛwanle","chapter":"24","verse":"16","text":"Nanara, n na n fanga bɛrɛn ligama waxatin birin, alogo n nama n yɛtɛ yalagi Ala yɛtagi e nun muxune yɛtagi.”"},{"book":"Kɛwanle","chapter":"24","verse":"17","text":"“N bata yi ɲɛɛ dando ti n mi Yerusalɛn taan li. Koni iki, n sigaxi Yerusalɛn taani nɛn alogo n xa siga kiseene ra n kon kaa yiigelitɔne xa. N mɔn yi saraxane ba Ala xa."},{"book":"Kɛwanle","chapter":"24","verse":"18","text":"N bata yi n yɛtɛ rasariɲan, e n li Ala Batu Banxini na ligadeni waxatin naxan yi. Gali mi yi n fɛma, sɔnxɔ sɔnxɔn mi yi na."},{"book":"Kɛwanle","chapter":"24","verse":"19","text":"Koni Yahudiyan naxanye kelixi Asi yamanani, ne nan yi lanma e xa fa i yɛtagi n kansundeni, xa fena nde e kui n xili ma."},{"book":"Kɛwanle","chapter":"24","verse":"20","text":"Xanamu, muxun naxanye be, ne xa a fala n kalan naxan tixi, n yi tixi kitisa yamaan yɛtagi waxatin naxan yi."},{"book":"Kɛwanle","chapter":"24","verse":"21","text":"Fɔ n falan naxan tixi e tagi n xuini texin na, n naxa, ‘Ɛ n makitima to bayo n laxi a ra a faxa muxune kelima nɛn sayani!’ ”"},{"book":"Kɛwanle","chapter":"24","verse":"22","text":"Felisi naxan yi Yesu a Kiraan kolon ki faɲi, na yi falani so, a yi a fala e xa, a naxa, “Sofa mangan Lisiyasa na fa waxatin naxan yi, n yi i ya kitin bolon.”"},{"book":"Kɛwanle","chapter":"24","verse":"23","text":"A yi a fala sofa kɛmɛn kuntigin xa, a xa Pɔli kantan kasoon na, a yi a xɔnbeɲin ndedi, a e mɔn nama tondi a xɔyine xa a mali a makone ra."},{"book":"Kɛwanle","chapter":"24","verse":"24","text":"Xi dando danguxina, Felisi nun a ɲaxanla Dirusila yi fa, Yahudiya ɲaxanla nan yi na ra. Felisi yi xɛraan nasiga Pɔli xilideni, a yi a tuli mati a falan na lan dɛnkɛlɛyaan ma Alaa Muxu Sugandixin ma Yesu."},{"book":"Kɛwanle","chapter":"24","verse":"25","text":"Koni Pɔli yi falan tima waxatin naxan yi lan tinxinna nun yɛtɛ suxun nun kiti famatɔna fe ma, gaxun yi Felisi suxu. A yi a fala a xa, a naxa, “Siga singen, xa waxati sa lu n yii, n na i xilɛ.”"},{"book":"Kɛwanle","chapter":"24","verse":"26","text":"A mɔn yi waxi a xɔn a Pɔli xa gbetin so a yii. Na nan yi a ra a yi a xilima waxatin birin alogo e xa batu."},{"book":"Kɛwanle","chapter":"24","verse":"27","text":"Ɲɛɛ firin danguxina, Pɔrusu Fɛsitu yi dɔxɔ yamana kanyani Felisi funfuni. Felisi yi waxi a xɔn ma, a xa Yahudiyane rafan feen liga. Nanara, a yi Pɔli lu kasoon na."}]}