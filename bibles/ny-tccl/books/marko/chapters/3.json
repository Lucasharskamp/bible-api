{"data":[{"book":"Marko","chapter":"3","verse":"1","text":"Nthawi inanso analowa mʼsunagoge, ndipo munthu wa dzanja lolumala anali momwemo."},{"book":"Marko","chapter":"3","verse":"2","text":"Ena a iwo anafunafuna chifukwa chakuti akamuneneze Yesu, potero anamuyangʼanitsitsa kuti aone ngati angamuchiritse tsiku la Sabata."},{"book":"Marko","chapter":"3","verse":"3","text":"Yesu anati kwa munthu wolumala dzanjayo, “Imirira, bwera kuno kutsogolo.”"},{"book":"Marko","chapter":"3","verse":"4","text":"Ndipo Yesu anawafunsa kuti, “Kodi chololedwa ndi chiyani pa tsiku la Sabata: kuchita chabwino kapena kuchita choyipa, kupulumutsa moyo kapena kupha?” Koma iwo anakhala chete."},{"book":"Marko","chapter":"3","verse":"5","text":"Yesu anawayangʼana ndi mkwiyo ndipo powawidwa mtima chifukwa cha mitima yawo yowuma anati kwa munthuyo, “Wongola dzanja lako.” Iye analiwongola, ndipo dzanja lake linachira."},{"book":"Marko","chapter":"3","verse":"6","text":"Kenaka Afarisi anatuluka nayamba kukonza chiwembu ndi Aherode mmene angamuphere Yesu."},{"book":"Marko","chapter":"3","verse":"7","text":"Yesu anachoka pamodzi ndi ophunzira ake napita ku nyanja, ndipo gulu lalikulu la anthu lochokera ku Galileya linamutsata."},{"book":"Marko","chapter":"3","verse":"8","text":"Atamva zonse zimene amachita, anthu ambiri anabwera kwa Iye kuchokera ku Yudeya, Yerusalemu, Idumeya ndi madera a ku tsidya kwa mtsinje wa Yorodani ndi ozungulira Turo ndi Sidoni."},{"book":"Marko","chapter":"3","verse":"9","text":"Chifukwa cha gulu la anthu, anawuza ophunzira ake kuti apezeretu bwato likhale, kuti anthu angamupanikize."},{"book":"Marko","chapter":"3","verse":"10","text":"Pakuti anachiritsa ambiri, kotero kuti iwo amene anali ndi matenda amakankhana kutsogolo kuti amukhudze."},{"book":"Marko","chapter":"3","verse":"11","text":"Nthawi iliyonse mizimu yoyipa ikamuona, imagwa pansi pamaso pake ndi kufuwula kuti, “Inu ndinu Mwana wa Mulungu!”"},{"book":"Marko","chapter":"3","verse":"12","text":"Koma anayichenjeza mwamphamvu kuti isanene kuti Iye anali ndani."},{"book":"Marko","chapter":"3","verse":"13","text":"Yesu anakwera ku phiri ndipo anayitana amene anawafuna, ndipo anabwera kwa Iye."},{"book":"Marko","chapter":"3","verse":"14","text":"Iye anasankha khumi ndi awiri, nawayika akhale atumwi; pokhala ndi Iye aziwatuma kukalalikira"},{"book":"Marko","chapter":"3","verse":"15","text":"ndi kuti akhale ndi ulamuliro wotulutsa ziwanda."},{"book":"Marko","chapter":"3","verse":"16","text":"Awa ndi khumi ndi awiri amene anawasankha: Simoni (amene anapatsidwa dzina lakuti Petro);"},{"book":"Marko","chapter":"3","verse":"17","text":"Yakobo mwana wa Zebedayo, ndi mʼbale wake Yohane (iwowa anawapatsa dzina lakuti Bowanege, ndiye kuti ana a bingu);"},{"book":"Marko","chapter":"3","verse":"18","text":"Andreya, Filipo, Bartumeyu, Mateyu, Tomasi, Yakobo mwana wa Alufeyo, Tadeyo, Simoni Zelote,"},{"book":"Marko","chapter":"3","verse":"19","text":"ndi Yudasi Isikarioti, amene anamupereka Iye."},{"book":"Marko","chapter":"3","verse":"20","text":"Pambuyo pake Yesu analowa mʼnyumba, ndipo gulu la anthu linasonkhananso, kotero kuti Iye pamodzi ndi ophunzira ake sanapeze mpata kuti adye."},{"book":"Marko","chapter":"3","verse":"21","text":"Anthu a ku banja lake atamva zimenezi, anapita kuti akamutenga, pakuti ankanena kuti, “Wazungulira mutu.”"},{"book":"Marko","chapter":"3","verse":"22","text":"Ndipo aphunzitsi amalamulo omwe anachokera ku Yerusalemu anati, “Iye wagwidwa ndi Belezebabu! Ndi ulamuliro wa mkulu wa ziwanda akutulutsa ziwanda.”"},{"book":"Marko","chapter":"3","verse":"23","text":"Pamenepo Yesu anawayitana nawayankhula mʼmafanizo nati: “Kodi Satana angatulutse bwanji Satana?"},{"book":"Marko","chapter":"3","verse":"24","text":"Ngati ufumu ugawanikana mwa iwo okha, ufumu umenewo sungakhalitse."},{"book":"Marko","chapter":"3","verse":"25","text":"Ngati nyumba igawanikana mwa iyo yokha, nyumba imeneyo singathe kuyima."},{"book":"Marko","chapter":"3","verse":"26","text":"Ndipo ngati Satana adzitsutsa yekha sangathe kuyima; ulamuliro wake watha."},{"book":"Marko","chapter":"3","verse":"27","text":"Kunena zoona, palibe munthu angalowe mʼnyumba ya munthu wamphamvu ndi kutenga katundu wake pokhapokha atayamba wamumanga munthu wamphamvuyo. Pamenepo akhoza kumubera."},{"book":"Marko","chapter":"3","verse":"28","text":"Ndikukuwuzani zoona kuti machimo onse ndi zamwano zonse za anthu zidzakhululukidwa,"},{"book":"Marko","chapter":"3","verse":"29","text":"koma aliyense amene achitira mwano Mzimu Woyera sadzakhululukidwa pakuti wachita tchimo losatha.”"},{"book":"Marko","chapter":"3","verse":"30","text":"Ananena izi chifukwa anati, “Ali ndi mzimu woyipa.”"},{"book":"Marko","chapter":"3","verse":"31","text":"Pamenepo amayi ndi abale ake a Yesu anafika. Atayima kunja, anatuma wina kuti akamuyitane Iye."},{"book":"Marko","chapter":"3","verse":"32","text":"Gulu la anthu linakhala momuzungulira Iye, ndipo anamuwuza kuti, “Amayi ndi abale anu ali panja akukufunani.”"},{"book":"Marko","chapter":"3","verse":"33","text":"Iye anafunsa kuti, “Amayi ndi abale anga ndi ndani?”"},{"book":"Marko","chapter":"3","verse":"34","text":"Pamenepo anayangʼana anthu amene anakhala momuzungurira ndipo anati, “Awa ndi amayi anga ndi abale anga!"},{"book":"Marko","chapter":"3","verse":"35","text":"Aliyense amene achita chifuniro cha Mulungu ndi mʼbale wanga ndi mlongo wanga ndi amayi anga.”"}]}