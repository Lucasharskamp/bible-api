{"data":[{"book":"Roma","chapter":"15","verse":"1","text":"Hagi tamentinti zampima hanavema tinomota, hanavema oti'nesamokizmia zamaza hanune. Hagi tagra'ama taza huzankukera ontahisune."},{"book":"Roma","chapter":"15","verse":"2","text":"Mago'magomota tava'ontirema nemanisamokizmi knare'zanku huta zamaza nehanunke'za, zmentintifina hanaveti'za hage'za marerisaze."},{"book":"Roma","chapter":"15","verse":"3","text":"Na'ankure Kraisi'enena agra'a avufga aza haniazankura ontahineanki, avontafepina amanage huno krente'ne, Vahe'mo'za huhavizama hugantazana, nagri nagofetu huntegahaze  hu'ne. (Sam-Zga 69:9)"},{"book":"Roma","chapter":"15","verse":"4","text":"Na'ankure ko Anumzamofo avontafepima miko kema krente'naza kemo'a, tazeri antefatgo nehuno, tazeri hankavetisigeta knazantifina kazigazi huta nevuta, fore'ma hugahie huno avontafepima krente'nea zankura avega antegahune."},{"book":"Roma","chapter":"15","verse":"5","text":"Anumzamo knazantifima tazeri hankavetigeta kazigazi huta nevumo, Kraisimpina mago tamarimpama hu'zana tamisigeta, magoke huta manigahune."},{"book":"Roma","chapter":"15","verse":"6","text":"E'ina hu'negu ana mikomota mago tamarimpa nehuta, tagrira erinte mago huta, tagu'areti Rantimofo Jisas Kraisi Nefa, Anumzamofona ragi amisune."},{"book":"Roma","chapter":"15","verse":"7","text":"E'ina hu'negu, Kraisima tamagrima tamavre'neaza huta, tamafuhe'ina zamavareho, ana hanageno Anumzamo'a ragi erigahie."},{"book":"Roma","chapter":"15","verse":"8","text":"Antahiho, Anumzamo'ma Israeli vahe'mokizmi nezmageho huvempa huzmante'nea kea eriama hanige'za kesazegu, Kraisi'a eri'za vahekna huno zamagritera e'ne."},{"book":"Roma","chapter":"15","verse":"9","text":"Ana hu'negu megi'a vahe'mo'za Anumzamo'ma asunkuma huzmante'nea zankura, ragi amigahaze huno avontafepina krente'ne, E'ina hu'negu nagra megi'a vahepina rankagi negamina, nagra zagamera hu'na kagi'a erisaga hugahue  hu'ne. (Sam-Zga 18:49)"},{"book":"Roma","chapter":"15","verse":"10","text":"Mago'ane amanage hu'ne, Megi'a vahe'mota, Agri vahe'ene musenkase hiho  hu'ne. (Diu-Kas 32:43)"},{"book":"Roma","chapter":"15","verse":"11","text":"Ete mago'ane amanage hu'ne, Ramofona ragi amiho, maka megi'a vahe'mota, ana miko mopafi vahe'mota agi erisaga hiho hu'ne. (Sam-Zga 117:1)"},{"book":"Roma","chapter":"15","verse":"12","text":"Ete mago'ane kasnampa ne'mo Aisaia'a anage hu'ne, Jesimpinti efore hanimo'a, Agra megi'a vahe'mokizmi kva mani'nenke'za, Agrite zamazama huzankura amuhara hugahaze  hu'ne. (Ais 11:10)"},{"book":"Roma","chapter":"15","verse":"13","text":"Fore'ma hanigu'ma amuha'ma nehu'na zamofo Anumzamo, miko musezane rimpa fruzana tamentintifina antevi'netena, Ruotge Avamumofo hankavefi fore'ma hanigura amuhara hugahaze."},{"book":"Roma","chapter":"15","verse":"14","text":"Nafu nagnaheta nagrani'a antahuana, tamagripina knare tamavutmavamo'ene mika'a antahizamo avite'nena, ozeri fatgo azeri fatgo hugahaze."},{"book":"Roma","chapter":"15","verse":"15","text":"Hianagi mago'a nanekegu avompima hankavetina kreraminoana, Anumzamo'ma asunku'ma hunante'nea zanteti ete mago'ane huramagesama hanigu krerami'noe."},{"book":"Roma","chapter":"15","verse":"16","text":"Krais Jisasi eri'za eri'na megi'a vahetega pristi vahe kna hu'na, Anumzamofo Knare Musenke huama nehue. Ana hanige'za megi'a vahe'mokizmia Ruotge Avamumo zamazeri ruotage hanige'za, Anumzamo'ma muse huno eneria Kresramanavu ofagna hugahaze."},{"book":"Roma","chapter":"15","verse":"17","text":"E'ina hu'negu Anumzamofo eri'zama enerua zankura, Krais Jisasimpi knare hu'noe hu'na navufa rana hugahue."},{"book":"Roma","chapter":"15","verse":"18","text":"Mago'a zankura nagra navufga erisaga osugahuanki, Kraisi'ma nagripima eri vagare'nea eri'zamo higeno, megi'a vahe'mo'za amagera nentaze."},{"book":"Roma","chapter":"15","verse":"19","text":"Ruotge Avamumofo hankavefine, avame'zane, ruzahu ruzahu kaguvaza erifore hu'zamofo hanavere, Kraisi musenkea Jerusaleti huama hu'na Ilirikium kaziga (Masedonia-Italy) ome huvagare'noe."},{"book":"Roma","chapter":"15","verse":"20","text":"Hianagi nagra, Kraisi agima nohaza vahepi Knare Musenke huama hu'na zmasamisuegu, tusi'za huno navenesiankina nagra, rumo'za kinaza tratera nona nonkue."},{"book":"Roma","chapter":"15","verse":"21","text":"Hu'neanagi mono avontafepina amanage huno krentene, Agri agi agenkema ozmasminesaza vahe'mo'za negesnage'za, Agri agi agenkema ontahinamo'za antahi ama hugahaze  hu'ne. (Ais 52:15)"},{"book":"Roma","chapter":"15","verse":"22","text":"Nagra nantuma antena eme tamagenaku'ma huana ama agafare ome'noe, na'ankure ama megi'a vahe'mokizmi kumapina mono naneke huama nehune."},{"book":"Roma","chapter":"15","verse":"23","text":"Hianagi nagra ama kaziga menina hago eri'zana eri vagare'noe, hagino rama'a kafufima emema tamagesue hu'na avegama ante'noa zamo'a tusi'za huno navesie."},{"book":"Roma","chapter":"15","verse":"24","text":"Nagra Speini kumate vunaku antahintahia retro nehuankina, vanu'na onsi'a kna tamagrane umani'nena mono kea nehu'na, vunaku'ma hanugetma naza hanagena vugahue."},{"book":"Roma","chapter":"15","verse":"25","text":"Hianagi aagra menina mono kevu naga museza antezmantazaza zaminaku, Jerusalemi kumatega nevue."},{"book":"Roma","chapter":"15","verse":"26","text":"Na'ankure Masedonia kumateti'ene Akaia kumateti mono kevu'mo'za muse hu'za Jerusalemi kumate mono kevumokizmia amu'nozmifi, zamunte omne nagamokizmi zago eritru hazage'na erina nevue."},{"book":"Roma","chapter":"15","verse":"27","text":"Zamagra zagoma eri atruma hazazankura tusi'a muse hu'naze. Zamagrama antahi'zana nofi hu'nazaza katufeankna hu'naze. Na'ankure megi'a vahe'mo'za Avamumofo asomu'ma eri'naza zanku, Jiu vahera amega zamufamofo zamaza hu'za zami'naze."},{"book":"Roma","chapter":"15","verse":"28","text":"Hagi ama ana eri'zama erivanere'na, ana zama zamivaretesuna, nagra Speini kumate enevanuna, eme tamageme vugahue."},{"book":"Roma","chapter":"15","verse":"29","text":"Nagra antahi'noe tamagritegama esu'na, Kraisi asomumo avite'nenkena egahue."},{"book":"Roma","chapter":"15","verse":"30","text":"Nafu'naganahete, nagra tamantahigoe, Rantimofo Jisas Kraisine Ruotage Avamumofo avesizante, amama amuhoma e'nerua zantera nagri'ene eme hagerafita, Anumzamofontega nunamu hunantesazegu nehue."},{"book":"Roma","chapter":"15","verse":"31","text":"Nunamu nehinkeno zamentinti osu Judia vahepintira Anumzamo'a nagu'nevazi'na, Jerusalemi mani'naza vahe'mo'za eri'zamofonkema hanuana antahinamiho."},{"book":"Roma","chapter":"15","verse":"32","text":"Hanigena Anumzamofo avesizama me'nena, nagra tamagritega muse hu'na egahue. Hanigeta tagra ozeri hankaveti azeri hankaveti hugahune"},{"book":"Roma","chapter":"15","verse":"33","text":"Hagi menina rimpa fru Anumzamo tamagrane manisie. Tamage."}]}