{"data":[{"book":"प्रेरितगोळ","chapter":"8","verse":"1","text":"शाऊल आऊक कोन्नोर दा सहमत ईरोन."},{"book":"प्रेरितगोळ","chapter":"8","verse":"2","text":"येनारा भक्तगोळ स्तिफनुस उक कब्र दा ईटदुर अदिक आऊन साटी जोर जोर देल वर्लदुर."},{"book":"प्रेरितगोळ","chapter":"8","verse":"3","text":"शाऊल मंडली अक बरबाद माळोन; अदिक मानोन मान्नी होक्‍कु मंळसागोळी अदिक आर्तेर इक जेडु जेडुकु बंदीगृह दा हाक्‍क तोगोन."},{"book":"प्रेरितगोळ","chapter":"8","verse":"4","text":"जो विश्वासी लॉकुर तितर बितर आगीदुर, आंदुर खुशखबरी केळ्सतेला टेटाळोर;"},{"book":"प्रेरितगोळ","chapter":"8","verse":"5","text":"अदिक फिलिप्पुस ल्यालमा सामरीया नगर दा होगकु लॉकुर दा मसीह अन्द प्रचार माळली कुरतुन."},{"book":"प्रेरितगोळ","chapter":"8","verse":"6","text":"जो मातगोळी फिलिप्पुस अंदुन अवरी लॉकुर केळकु अदिक जो चमत्कार आव तोर्सतोगोन अवरी नोळ नोळकु, ऊंद चित्त आगकु मन हचदुर."},{"book":"प्रेरितगोळ","chapter":"8","verse":"7","text":"यतिकी हापाळ दा टु अशुध्द आत्मागोळ धोळ्द शब्द दा चिल्ळासतेला होट्ट बुटव, अदिक हापाळ सा लकवा अन्द रोगी अदिक लंगळागोळ भी वळ्लेर माळकु आदुर;"},{"book":"प्रेरितगोळ","chapter":"8","verse":"8","text":"अदिक आ नगर दा धोळ्द खुशी छासेत."},{"book":"प्रेरितगोळ","chapter":"8","verse":"9","text":"इदुर से पयले आ नगर दा शमौन हेसुर ईनव ऊंद मंळसा ईरोन, जो जादू टोना माळकु सामरीया अन्द लॉकुरी चकित माळतोगोन अदिक तान तान इक ऊंद धोळ्द मंळसा हेळतोगोन."},{"book":"प्रेरितगोळ","chapter":"8","verse":"10","text":"स्याणेर से धोड्डेर ताका सप्पा आऊंद सम्मान माळकु अनतोगोर, “ईव मंळसा परमेश्वर उन अद ताकत हुन, जो महान कहलुसतद.”"},{"book":"प्रेरितगोळ","chapter":"8","verse":"11","text":"आव हापाळ दिनगोळ टु आंदरी तान जादू अन्द क्याल्सागोळ देल चकित माळकु ईटीदुन, इदुरसाटी आंदुर आऊक हापाळ मानसोर."},{"book":"प्रेरितगोळ","chapter":"8","verse":"12","text":"लेकीन याग आंदुर फिलिप्पुस उन बातणी इन विश्वास माळदुर जो परमेश्वर उन राज्य अदिक यीशु मसीह अन्द हेसुर इन खुशखबरी केळ्सतोगोन, रा लॉकुर, येन मंळसा, येन आर्तेर, बपतिस्मा ताकोमली कुरतुर."},{"book":"प्रेरितगोळ","chapter":"8","verse":"13","text":"आग शमौन खुद भी विश्वास माळदुन अदिक बपतिस्मा ताकोमकु फिलिप्पुस उन सांगुळ ईरली कुरतुन. आव धोड्डेव-धोड्डेव चमत्कार अदिक चमत्कार इन क्याल्सा आग्त नोळकु चकित आगतोगोन."},{"book":"प्रेरितगोळ","chapter":"8","verse":"14","text":"याग प्रेरितगोळ जो यरूशलेम दा ईरोर, केळदुर कि सामरीयागोळ परमेश्वर उन वचन मान्स कोंडार रा पतरस अदिक यूहन्ना अक आंदुर हाती कळुदुर."},{"book":"प्रेरितगोळ","chapter":"8","verse":"15","text":"आंदुर होगकु विश्वासीगोळ साटी प्रार्थना माळदुर कि पवित्र आत्मा सिक्‍कुल."},{"book":"प्रेरितगोळ","chapter":"8","verse":"16","text":"यतिकी ईगासताका आंदुर दा टु यारदु मा पवित्र आत्मा ईळदीदिल; आंदुर रा सिर्फ प्रभु यीशु अन्द हेसुर देल बपतिस्मा ताकोंडीदुर."},{"book":"प्रेरितगोळ","chapter":"8","verse":"17","text":"आग पतरस अदिक यूहन्ना आंदुर मा कय ईटदुर अदिक आंदरी पवित्र आत्मा सिक्त."},{"book":"प्रेरितगोळ","chapter":"8","verse":"18","text":"याग शमौन नोळदुन कि प्रेरितगोळ कय ईटदुर देल पवित्र आत्मा कोटकु आगतद, रा आंदुर हात्‍ती पैस्या तनकु अंदुन,"},{"book":"प्रेरितगोळ","chapter":"8","verse":"19","text":"“ईद अधिकार नानी भी कोळी, कि जो यावारा मंळसा मा कय ईटाईन आऊक पवित्र आत्मा सिक्‍कुल.”"},{"book":"प्रेरितगोळ","chapter":"8","verse":"20","text":"पतरस आऊन से अंदुन, “नीन पैस्या नीन सांगुळ नाश आगुल, यतिकी नी परमेश्वर उन दान पैस्यागोळ देल कोंड कोमोद विचार माळ्द."},{"book":"प्रेरितगोळ","chapter":"8","verse":"21","text":"ई मात दा ना नान हिस्सा आद, ना भाग; यतिकी नीन मन परमेश्वर उन मुंद वळ्लीद हैलेच."},{"book":"प्रेरितगोळ","chapter":"8","verse":"22","text":"इदुरसाटी तान ई बुराई देल मन तिर्गुस प्रभु से प्रार्थना माळ, आग सकतद कि अपमान मन इन विचार माफ माळकु आगुल."},{"book":"प्रेरितगोळ","chapter":"8","verse":"23","text":"यतिकी ना नोळतीन कि नी पित्त घाई केयजोर अदिक अन्याय अन्द बंधन दा बिदकु आय.”"},{"book":"प्रेरितगोळ","chapter":"8","verse":"24","text":"शमौन, पतरस अदिक यूहन्ना से अंदुन, “नीव नान साटी प्रभु से प्रार्थना माळी कि जो मातगोळी नीव अंदीर, अऊर दा टु यातोदारा नान मा बंदकु बिळबाळुल.”"},{"book":"प्रेरितगोळ","chapter":"8","verse":"25","text":"इदुरसाटी आंदुर गवाही कोटकु अदिक प्रभु उन वचन केळ्सकु यरूशलेम इक होटोदुर, अदिक सामरीगोळ्द हापाळ सा ऊरगोळ दा खुशखबरी केळ्सत होदुर."},{"book":"प्रेरितगोळ","chapter":"8","verse":"26","text":"बाक प्रभु अन्द ऊंद स्वर्गदूत फिलिप्पुस से अंदुन, “येळ, अदिक दक्षिण दी आ हादी मा होग, जो यरूशलेम टु गाज़ा अक होगतद.” ईद धुळा अन्द हादी हुन."},{"book":"प्रेरितगोळ","chapter":"8","verse":"27","text":"आव यदकु होटोदुन, अदिक नोळी, कूश द्याश इन ऊंद मंळसा बरोन जो खोजा जाती अदिक कूश इन रानी कन्दाके अन्द मंत्री अदिक पैस्या अन्द हिसाब ईटावाळा खजांची ईरोन. आव आराधना माळली यरूशलेम बंदीदुन."},{"book":"प्रेरितगोळ","chapter":"8","verse":"28","text":"आव तान रथ मा कुर्तकु ईरोन, अदिक यशायाह भविष्यवक्ता अन्द किताब वाचुसतेला वापस होगोन."},{"book":"प्रेरितगोळ","chapter":"8","verse":"29","text":"आग पवित्र आत्मा फिलिप्पुस से अन्त, “हात्‍ती होगकु ई रथ इन सांगुळ आगेग.”"},{"book":"प्रेरितगोळ","chapter":"8","verse":"30","text":"फिलिप्पुस आऊन दी हरदुन अदिक आऊक यशायाह भविष्यवक्ता अन्द किताब वाचुसतेला केळदुन, अदिक आऊन से केळदुन, “नी जो वाचुसित्या येन अदरी नी सम्सत्या भी?”"},{"book":"प्रेरितगोळ","chapter":"8","verse":"31","text":"आव अंदुन, “यागासताका यावारा नानी समझुसतीदील रा ना ह्यांग समसाईन?” अदिक आव फिलिप्पुस से विनती माळदुन कि आव येरकु आऊन हात्‍ती कुरूल."},{"book":"प्रेरितगोळ","chapter":"8","verse":"32","text":"पवित्रशास्त्र अन्द जो अध्याय आव वाचुसोन,"},{"book":"प्रेरितगोळ","chapter":"8","verse":"33","text":"आऊन दीनता दा आऊंद न्याय ईला आग पायजे"},{"book":"प्रेरितगोळ","chapter":"8","verse":"34","text":"इदुर मा खोजा जाती इन ऊंद अधिकारी मंळसा फिलिप्पुस से केळदुन, “ना नीन से विनती माळतीन, ईद हेळ कि भविष्यवक्ता ईद यार बारा दा अनतान, तांद या यावारा दुसरा अन्द बारा दा?”"},{"book":"प्रेरितगोळ","chapter":"8","verse":"35","text":"आग फिलिप्पुस तान बाय खोल्सदुन, अदिक ईद शास्त्र भाग से सुरूवात माळकु आऊक यीशु उन खुशखबरी केळ्सदुन."},{"book":"प्रेरितगोळ","chapter":"8","verse":"36","text":"हादी मा नळुत नळुत आंदुर यातोदारा नीर इन जागा मा पोहचुसदुर. आग खोजा जाती इन अधिकारी मंळसा अंदुन, “नोळ ईल नीर आद, ईग नानी बपतिस्मा ताकोंडुर दा येन रोक आद.”"},{"book":"प्रेरितगोळ","chapter":"8","verse":"37","text":"फिलिप्पुस अंदुन, “अगर नी पुरा मन देल विश्वास माळत्या रा ताकोम सकत्या.” आव उत्‍तर कोट्टुन, “ना विश्वास माळतीन कि यीशु मसीह परमेश्वर उन पार हुन.”"},{"book":"प्रेरितगोळ","chapter":"8","verse":"38","text":"आग आव रथ निदरूसोद आग्या कोट्टुन, अदिक फिलिप्पुस अदिक खोजा नीर दा ईळदुर, अदिक आव खोजा अक बपतिस्मा कोट्टुन."},{"book":"प्रेरितगोळ","chapter":"8","verse":"39","text":"याग आंदुर नीर दा टु होटकु म्याकुच बंदुर, रा प्रभु अन्द आत्मा फिलिप्पुस उक नेगुकु ओईत, अदिक खोजा जाती इन अधिकारी आऊक बाक नोळीदील, अदिक आव खुशी माळतेला तान हादी मा होटोदुन."},{"book":"प्रेरितगोळ","chapter":"8","verse":"40","text":"फिलिप्पुस उक हिंग हत्‍त कि आव अशदोद नगर दा आन, अदिक यागासताका कैसरिया दा पोहचुसीदील, आगासताका नगर नगर खुशखबरी केळ्सतेला होदुन."}]}