{"data":[{"book":"Samuweli II","chapter":"8","verse":"1","text":"Na birin dangi xanbi, Dawuda naxa Filisitakae bɔnbɔ, a e lu a xa yaamari bun ma."},{"book":"Samuweli II","chapter":"8","verse":"2","text":"A naxa Mowabakae fan bɔnbɔ. Mixi naxee suxu, a naxa nee itaxun dɔxɔ saxan, a fa dɔxɔ firin faxa. Mowabakae naxa lu Dawuda xa nɔɛ bun ma, e nu fa duuti fi a ma."},{"book":"Samuweli II","chapter":"8","verse":"3","text":"Dawuda to gere ti Efirati xure longori, a naxa Rexobo xa di Hadadeseri bɔnbɔ, naxan findixi Soba mangɛ ra."},{"book":"Samuweli II","chapter":"8","verse":"4","text":"Dawuda naxa Hadadeseri xa soe ragi mixi wulu keren kɛmɛ solofere suxu, a nun sɔɔri mixi wulu mɔxɔɲɛn. A naxa soe birin san fasɛ raxaba, bafe soe kɛmɛ ɲɔndɔn a naxee ragata a yɛtɛ bɛ."},{"book":"Samuweli II","chapter":"8","verse":"5","text":"Aramikae naxa keli e xɔnyi Damasi, e xa Hadadeseri Soba mangɛ mali, kɔnɔ Dawuda naxa e xa mixi wulu mɔxɔɲɛn nun firin sɔntɔ."},{"book":"Samuweli II","chapter":"8","verse":"6","text":"Na kui Dawuda naxa a xa sɔɔrie rasabati Damasi, Aramikae fa lu a xa yaamari bun ma, e duuti fi. Alatala nu Dawuda xun nakelima yire birin."},{"book":"Samuweli II","chapter":"8","verse":"7","text":"Dawuda naxa kanke makantase xɛɛma daaxi gbegbe ba Hadadeseri xa mixie yi ra, a e xanin Darisalamu."},{"book":"Samuweli II","chapter":"8","verse":"8","text":"A naxa wure gbeeli gbegbe fan tongo Betaxa nun Berotayi, Hadadeseri xa taae."},{"book":"Samuweli II","chapter":"8","verse":"9","text":"Xamata mangɛ Tohu to a mɛ, a Dawuda bara Hadadeseri xa sɔɔrie birin bɔnbɔ,"},{"book":"Samuweli II","chapter":"8","verse":"10","text":"a naxa a xa di Yorami xɛɛ mangɛ Dawuda yire, a xa sa a xɛɛbu, a man xa a tantu Hadadeseri gerefe nun a bɔnbɔfe ra. Yorami naxa a sanba gbeti, xɛɛma, nun wure gbeeli ra."},{"book":"Samuweli II","chapter":"8","verse":"11","text":"Mangɛ Dawuda naxa na birin fi Alatala ma. A nu luma na raba ra xɛɛma nun gbeti birin na a naxan sɔtɔma gere kui a yaxuie yi ra,"},{"book":"Samuweli II","chapter":"8","verse":"12","text":"alɔ Aramikae, Mowabakae, Amonikae, Filisitakae, Amalɛkikae, nun Rexobo xa di Hadadeseri Soba mangɛ."},{"book":"Samuweli II","chapter":"8","verse":"13","text":"Na nan a ra Dawuda naxa xili xungbe sɔtɔ a to Aramikae bɔnbɔ Fɔxɛ Gulunba, a mixi wulu fu nun solomasaxan sɔntɔ dɛnnaxɛ."},{"book":"Samuweli II","chapter":"8","verse":"14","text":"A naxa a xa sɔɔrie rasabati Edon bɔxi birin ma. Mɛnni nu na Dawuda xa yaamari nan bun ma, barima Alatala nu xun nakeli fima a ma yire birin."},{"book":"Samuweli II","chapter":"8","verse":"15","text":"Dawuda naxa a xa ɲama Isirayila yamari tinxinyi nun nɔndi ra."},{"book":"Samuweli II","chapter":"8","verse":"16","text":"Seruya xa di Yowaba nan nu na Dawuda xa sɔɔrie xa mangɛ ra. Axiludu xa di Yehosafati nan nu na mangɛ xa kɛɛdi ragatama ra."},{"book":"Samuweli II","chapter":"8","verse":"17","text":"Axituba xa di Sadɔki nun Abiyatari xa di Aximeleki nan nu na sɛrɛxɛdubɛ kuntigie ra."},{"book":"Samuweli II","chapter":"8","verse":"18","text":"Seraya nan nu na Dawuda xa sɛbɛliti ra. Yehoyada xa di Bɛnaya nan nu na Keretikae nun Peletakae xa mangɛ ra. Dawuda xa di xɛmɛe fan nu walima e baba xa mangɛya kui."}]}