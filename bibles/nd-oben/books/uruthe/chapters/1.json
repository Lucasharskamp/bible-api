{"data":[{"book":"URuthe","chapter":"1","verse":"1","text":"Ngezinsuku kubusa abahluleli, kwaba lendlala elizweni. Ngakho indoda ethile yaseBhethilehema koJuda kanye lomkayo lamadodana abo amabili, basuka bayahlala elizweni lamaMowabi okwesikhatshana."},{"book":"URuthe","chapter":"1","verse":"2","text":"Ibizo lalindoda lalingu-Elimeleki, elomkakhe linguNawomi, amadodana akhe amabili ayengoMaheloni loKhiliyoni. Babengama-Efrathi aseBhethilehema koJuda. Baya eMowabi bayahlala khona."},{"book":"URuthe","chapter":"1","verse":"3","text":"U-Elimeleki, umkaNawomi wafa, wasesala lamadodana akhe womabili."},{"book":"URuthe","chapter":"1","verse":"4","text":"Athatha abafazi baseMowabi, omunye wayethiwa ngu-Opha omunye ethiwa nguRuthe. Sebehlale lapho okweminyaka elitshumi,"},{"book":"URuthe","chapter":"1","verse":"5","text":"bobabili uMaheloni loKhiliyoni labo bafa, uNawomi wasesala engaselamadodana kanye lomkakhe."},{"book":"URuthe","chapter":"1","verse":"6","text":"Wathi esizwa eseMowabi ukuthi uThixo wayesesize abantu bakhe ngokubapha ukudla, uNawomi kanye labomalukazana bakhe balungisela ukubuyela kibo."},{"book":"URuthe","chapter":"1","verse":"7","text":"Wasuka endaweni ayekade ehlala kuyo, labomalukazana bakhe bobabili, wangena indlela eyayizabasa emuva elizweni lamaJuda."},{"book":"URuthe","chapter":"1","verse":"8","text":"UNawomi wasesithi kubomalukazana bakhe bobabili, “Buyelani emuva, ngulowo lalowo aye emzini kanina. Engani uThixo angalenzela umusa onjengalowo elingitshengise wona kanye labomkenu asebedlule."},{"book":"URuthe","chapter":"1","verse":"9","text":"Sengathi uThixo angenza ukuba ngulowo lalowo athole inhlalo enhle nxa esendele kwenye indoda.”"},{"book":"URuthe","chapter":"1","verse":"10","text":"bathi kuye, “Sizahamba lawe ebantwini bakini.”"},{"book":"URuthe","chapter":"1","verse":"11","text":"Kodwa uNawomi wathi, “Buyelani ngekhaya madodakazi ami. Kambe lingabe lihambelani lami? Ngingazala amanye amadodana na angaba ngomkenu?"},{"book":"URuthe","chapter":"1","verse":"12","text":"Buyelani ngekhaya madodakazi ami. Sengigugile, angingeke ngibe ngisazuza enye indoda. Loba bekungabe kulethemba lokuthi ngende loba bengingaba lendoda ngabona lobubusuku ngizale amadodana,"},{"book":"URuthe","chapter":"1","verse":"13","text":"lingawamelela aze akhule na? Lingahlala lingendanga lilindele wona na? Hatshi, madodakazi ami. Kubuhlungu kakhulu lokho kimi okwedlula kini ngoba ingalo kaThixo isingihlanekele!”"},{"book":"URuthe","chapter":"1","verse":"14","text":"Bekuzwa lokho bakhala njalo. U-Opha wasesanga uninazala wamvalelisa, kodwa uRuthe wabambelela kuye."},{"book":"URuthe","chapter":"1","verse":"15","text":"UNawomi wathi, “Khangela, unyanewenu usebuyela kwabakibo kanye labonkulunkulu bakhe. Buyela laye.”"},{"book":"URuthe","chapter":"1","verse":"16","text":"URuthe waphendula wathi, “Ungangincengi ukuba ngikutshiye loba ukuba ngikufulathele. Lapho oya khona ngizakuya khona, lalapho ozahlala khona ngizahlala khona. Abantu bakini bazakuba ngabakithi loNkulunkulu wakho uzakuba nguNkulunkulu wami."},{"book":"URuthe","chapter":"1","verse":"17","text":"Lapho ozafela khona lami ngizafela khona njalo ngizangcwatshelwa khona. Sengathi uThixo angangihlanekela nxa ngingehlukana lawe ngenxa yolunye ulutho olungesikufa.”"},{"book":"URuthe","chapter":"1","verse":"18","text":"Kwathi uNawomi esebonile ukuthi uRuthe uzimisele ukuhamba laye, waseyekela ukumcindezela."},{"book":"URuthe","chapter":"1","verse":"19","text":"Basebehamba bobabili baze bayafika eBhethilehema. Bathi befika eBhethilehema, umuzi wonke waba lokuxokozela ngabo, kwathi abesifazane bababaza besithi, “Angabe enguNawomi lo na?”"},{"book":"URuthe","chapter":"1","verse":"20","text":"Yena wathi kubo, “Lingangibizi ngokuthi nginguNawomi. Wothani nginguMara, ngoba uSomandla wenze impilo yami yaba munyu."},{"book":"URuthe","chapter":"1","verse":"21","text":"Ngasuka lapha ngigcwele, kodwa uThixo usengibuyise ngingelalutho. Lingangibizelani ngokuthi nginguNawomi? UThixo ungehlisele uhlupho; uSomandla ungehlisele okubi.”"},{"book":"URuthe","chapter":"1","verse":"22","text":"Ngakho uNawomi wabuyela ngokunjalo eBhethilehema evela eMowabi. Wafika ephelekezelwa nguRuthe umalukazana wakhe waseMowabi. Bafika ngesikhathi sokuqalisa ukuvuna ibhali."}]}