{"data":[{"book":"Lūqā","chapter":"24","verse":"1","text":"Itwār ke din yih aurateṅ apne taiyārshudā masāle le kar subah-sawere qabr par gaīṅ."},{"book":"Lūqā","chapter":"24","verse":"2","text":"Wahāṅ pahuṅch kar unhoṅ ne dekhā ki qabr par kā patthar ek taraf luṛhkā huā hai."},{"book":"Lūqā","chapter":"24","verse":"3","text":"Lekin jab wuh qabr meṅ gaīṅ to wahāṅ Ḳhudāwand Īsā kī lāsh na pāī."},{"book":"Lūqā","chapter":"24","verse":"4","text":"Wuh abhī uljhan meṅ wahāṅ khaṛī thīṅ ki achānak do mard un ke pās ā khaṛe hue jin ke libās bijlī kī tarah chamak rahe the."},{"book":"Lūqā","chapter":"24","verse":"5","text":"Aurateṅ dahshat khā kar muṅh ke bal jhuk gaīṅ, lekin un mardoṅ ne kahā, “Tum kyoṅ zindā ko murdoṅ meṅ ḍhūnḍ rahī ho?"},{"book":"Lūqā","chapter":"24","verse":"6","text":"Wuh yahāṅ nahīṅ hai, wuh to jī uṭhā hai. Wuh bāt yād karo jo us ne tum se us waqt kahī jab wuh Galīl meṅ thā."},{"book":"Lūqā","chapter":"24","verse":"7","text":"‘Lāzim hai ki Ibn-e-Ādam ko gunāhgāroṅ ke hawāle kar diyā jāe, maslūb kiyā jāe aur ki wuh tīsre din jī uṭhe.’”"},{"book":"Lūqā","chapter":"24","verse":"8","text":"Phir unheṅ yih bāt yād āī."},{"book":"Lūqā","chapter":"24","verse":"9","text":"Aur qabr se wāpas ā kar unhoṅ ne yih sab kuchh gyārah rasūloṅ aur bāqī shāgirdoṅ ko sunā diyā."},{"book":"Lūqā","chapter":"24","verse":"10","text":"Mariyam Magdalīnī, Yuannā, Yāqūb kī māṅ Mariyam aur chand ek aur aurateṅ un meṅ shāmil thīṅ jinhoṅ ne yih bāteṅ rasūloṅ ko batāīṅ."},{"book":"Lūqā","chapter":"24","verse":"11","text":"Lekin un ko yih bāteṅ betukī-sī lag rahī thīṅ, is lie unheṅ yaqīn na āyā."},{"book":"Lūqā","chapter":"24","verse":"12","text":"To bhī Patras uṭhā aur bhāg kar qabr ke pās āyā. Jab pahuṅchā to jhuk kar andar jhāṅkā, lekin sirf kafan Lafzī tarjumā: katān kī paṭṭiyāṅ jo kafan ke lie istemāl hotī thīṅ.  hī nazar āyā. Yih hālāt dekh kar wuh hairān huā aur chalā gayā."},{"book":"Lūqā","chapter":"24","verse":"13","text":"Usī din Īsā ke do pairokār ek gāṅw banām Immāus kī taraf chal rahe the. Yih gāṅw Yarūshalam se taqrīban das kilomīṭar dūr thā."},{"book":"Lūqā","chapter":"24","verse":"14","text":"Chalte chalte wuh āpas meṅ un wāqiyāt kā zikr kar rahe the jo hue the."},{"book":"Lūqā","chapter":"24","verse":"15","text":"Aur aisā huā ki jab wuh bāteṅ aur ek dūsre ke sāth bahs-mubāhasā kar rahe the to Īsā ḳhud qarīb ā kar un ke sāth chalne lagā."},{"book":"Lūqā","chapter":"24","verse":"16","text":"Lekin un kī āṅkhoṅ par pardā ḍālā gayā thā, is lie wuh use pahchān na sake."},{"book":"Lūqā","chapter":"24","verse":"17","text":"Īsā ne kahā, “Yih kaisī bāteṅ haiṅ jin ke bāre meṅ tum chalte chalte tabādalā-e-ḳhyāl kar rahe ho?”"},{"book":"Lūqā","chapter":"24","verse":"18","text":"Un meṅ se ek banām Kliyupās ne us se pūchhā, “Kyā āp Yarūshalam meṅ wāhid shaḳhs haiṅ jise mālūm nahīṅ ki in dinoṅ meṅ kyā kuchh huā hai?”"},{"book":"Lūqā","chapter":"24","verse":"19","text":"Us ne kahā, “Kyā huā hai?”"},{"book":"Lūqā","chapter":"24","verse":"20","text":"Lekin hamāre rāhnumā imāmoṅ aur sardāroṅ ne use hukmrānoṅ ke hawāle kar diyā tāki use sazā-e-maut dī jāe, aur unhoṅ ne use maslūb kiyā."},{"book":"Lūqā","chapter":"24","verse":"21","text":"Lekin hameṅ to ummīd thī ki wuhī Isrāīl ko najāt degā. In wāqiyāt ko tīn din ho gae haiṅ."},{"book":"Lūqā","chapter":"24","verse":"22","text":"Lekin ham meṅ se kuchh ḳhawātīn ne bhī hameṅ hairān kar diyā hai. Wuh āj subah-sawere qabr par gaīṅ"},{"book":"Lūqā","chapter":"24","verse":"23","text":"to dekhā ki lāsh wahāṅ nahīṅ hai. Unhoṅ ne lauṭ kar hameṅ batāyā ki ham par farishte zāhir hue jinhoṅ ne kahā ki Īsā zindā hai."},{"book":"Lūqā","chapter":"24","verse":"24","text":"Ham meṅ se kuchh qabr par gae aur use waisā hī pāyā jis tarah un auratoṅ ne kahā thā. Lekin use ḳhud unhoṅ ne nahīṅ dekhā.”"},{"book":"Lūqā","chapter":"24","verse":"25","text":"Phir Īsā ne un se kahā, “Are nādāno! Tum kitne kundzahan ho ki tumheṅ un tamām bātoṅ par yaqīn nahīṅ āyā jo nabiyoṅ ne farmāī haiṅ."},{"book":"Lūqā","chapter":"24","verse":"26","text":"Kyā lāzim nahīṅ thā ki Masīh yih sab kuchh jhel kar apne jalāl meṅ dāḳhil ho jāe?”"},{"book":"Lūqā","chapter":"24","verse":"27","text":"Phir Mūsā aur tamām nabiyoṅ se shurū karke Īsā ne kalām-e-muqaddas kī har bāt kī tashrīh kī jahāṅ jahāṅ us kā zikr hai."},{"book":"Lūqā","chapter":"24","verse":"28","text":"Chalte chalte wuh us gāṅw ke qarīb pahuṅche jahāṅ unheṅ jānā thā. Īsā ne aisā kiyā goyā ki wuh āge baṛhnā chāhtā hai,"},{"book":"Lūqā","chapter":"24","verse":"29","text":"lekin unhoṅ ne use majbūr karke kahā, “Hamāre pās ṭhahreṅ, kyoṅki shām hone ko hai aur din ḍhal gayā hai.” Chunāṅche wuh un ke sāth ṭhaharne ke lie andar gayā."},{"book":"Lūqā","chapter":"24","verse":"30","text":"Aur aisā huā ki jab wuh khāne ke lie baiṭh gae to us ne roṭī le kar us ke lie shukrguzārī kī duā kī. Phir us ne use ṭukṛe karke unheṅ diyā."},{"book":"Lūqā","chapter":"24","verse":"31","text":"Achānak un kī āṅkheṅ khul gaīṅ aur unhoṅ ne use pahchān liyā. Lekin usī lamhe wuh ojhal ho gayā."},{"book":"Lūqā","chapter":"24","verse":"32","text":"Phir wuh ek dūsre se kahne lage, “Kyā hamāre dil josh se na bhar gae the jab wuh rāste meṅ ham se bāteṅ karte karte hameṅ sahīfoṅ kā matlab samjhā rahā thā?”"},{"book":"Lūqā","chapter":"24","verse":"33","text":"Aur wuh usī waqt uṭh kar Yarūshalam wāpas chale gae. Jab wuh wahāṅ pahuṅche to gyārah rasūl apne sāthiyoṅ samet pahle se jamā the"},{"book":"Lūqā","chapter":"24","verse":"34","text":"aur yih kah rahe the, “Ḳhudāwand wāqaī jī uṭhā hai! Wuh Shamāūn par zāhir huā hai.”"},{"book":"Lūqā","chapter":"24","verse":"35","text":"Phir Immāus ke do shāgirdoṅ ne unheṅ batāyā ki gāṅw kī taraf jāte hue kyā huā thā aur ki Īsā ke roṭī toṛte waqt unhoṅ ne use kaise pahchānā."},{"book":"Lūqā","chapter":"24","verse":"36","text":"Wuh abhī yih bāteṅ sunā rahe the ki Īsā ḳhud un ke darmiyān ā khaṛā huā aur kahā, “Tumhārī salāmatī ho.”"},{"book":"Lūqā","chapter":"24","verse":"37","text":"Wuh ghabrā kar bahut ḍar gae. Kyoṅki un kā ḳhayāl thā ki koī bhūt-pret dekh rahe haiṅ."},{"book":"Lūqā","chapter":"24","verse":"38","text":"Us ne un se kahā, “Tum kyoṅ pareshān ho gae ho? Kyā wajah hai ki tumhāre diloṅ meṅ shak ubhar āyā hai?"},{"book":"Lūqā","chapter":"24","verse":"39","text":"Mere hāthoṅ aur pāṅwoṅ ko dekho ki maiṅ hī hūṅ. Mujhe ṭaṭol kar dekho, kyoṅki bhūt ke gosht aur haḍḍiyāṅ nahīṅ hotīṅ jabki tum dekh rahe ho ki merā jism hai.”"},{"book":"Lūqā","chapter":"24","verse":"40","text":"Yih kah kar us ne unheṅ apne hāth aur pāṅw dikhāe."},{"book":"Lūqā","chapter":"24","verse":"41","text":"Jab unheṅ ḳhushī ke māre yaqīn nahīṅ ā rahā thā aur tājjub kar rahe the to Īsā ne pūchhā, “Kyā yahāṅ tumhāre pās koī khāne kī chīz hai?”"},{"book":"Lūqā","chapter":"24","verse":"42","text":"Unhoṅ ne use bhunī huī machhlī kā ek ṭukṛā diyā"},{"book":"Lūqā","chapter":"24","verse":"43","text":"us ne use le kar un ke sāmne hī khā liyā."},{"book":"Lūqā","chapter":"24","verse":"44","text":"Phir us ne un se kahā, “Yihī hai jo maiṅ ne tum ko us waqt batāyā thā jab tumhāre sāth thā ki jo kuchh bhī Mūsā kī sharīat, nabiyoṅ ke sahīfoṅ aur zabūr kī kitāb meṅ mere bāre meṅ likhā hai use pūrā honā hai.”"},{"book":"Lūqā","chapter":"24","verse":"45","text":"Phir us ne un ke zahan ko khol diyā tāki wuh Allāh kā kalām samajh sakeṅ."},{"book":"Lūqā","chapter":"24","verse":"46","text":"Us ne un se kahā, “Kalām-e-muqaddas meṅ yoṅ likhā hai, Masīh dukh uṭhā kar tīsre din murdoṅ meṅ se jī uṭhegā."},{"book":"Lūqā","chapter":"24","verse":"47","text":"Phir Yarūshalam se shurū karke us ke nām meṅ yih paiġhām tamām qaumoṅ ko sunāyā jāegā ki wuh taubā karke gunāhoṅ kī muāfī pāeṅ."},{"book":"Lūqā","chapter":"24","verse":"48","text":"Tum in bātoṅ ke gawāh ho."},{"book":"Lūqā","chapter":"24","verse":"49","text":"Aur maiṅ tumhāre pās use bhej dūṅgā jis kā wādā mere Bāp ne kiyā hai. Phir tum ko āsmān kī quwwat se mulabbas kiyā jāegā. Us waqt tak shahr se bāhar na nikalnā.”"},{"book":"Lūqā","chapter":"24","verse":"50","text":"Phir wuh shahr se nikal kar unheṅ Bait-aniyāh tak le gayā. Wahāṅ us ne apne hāth uṭhā kar unheṅ barkat dī."},{"book":"Lūqā","chapter":"24","verse":"51","text":"Aur aisā huā ki barkat dete hue wuh un se judā ho kar āsmān par uṭhā liyā gayā."},{"book":"Lūqā","chapter":"24","verse":"52","text":"Unhoṅ ne use sijdā kiyā aur phir baṛī ḳhushī se Yarūshalam wāpas chale gae."},{"book":"Lūqā","chapter":"24","verse":"53","text":"Wahāṅ wuh apnā pūrā waqt Baitul-muqaddas meṅ guzār kar Allāh kī tamjīd karte rahe."}]}