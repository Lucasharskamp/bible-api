{"data":[{"book":"Kəlɔm","chapter":"12","verse":"1","text":"Awa, Aruna kɔ Miriyam ŋafor Musa teta wəran wəKusi wəkɔ ɛnalɛk kənɛncɛ mɔ."},{"book":"Kəlɔm","chapter":"12","verse":"2","text":"Kɔ ŋaloku: «Musa gbəcərəm MARIKI olok-lokər ba? Bafɔ olok-lokər sɔ səna?» Kɔ MARIKI ene ti."},{"book":"Kəlɔm","chapter":"12","verse":"3","text":"Musa fum wənatɔpɛnɛ banca ɛnayi, ɛnatorɛ banca pətas afum a doru fəp."},{"book":"Kəlɔm","chapter":"12","verse":"4","text":"Kɔ MARIKI oloku Musa, Aruna kɔ Miriyam: «Nəwur maas monu fəp nəkɔ nde aŋgbancan ŋɛbəpɛnɛ kɔ Kanu. Kɔ ŋaŋkɔ maas maŋan fəp.»"},{"book":"Kəlɔm","chapter":"12","verse":"5","text":"Kɔ MARIKI ontor dəkəp, k'ɔŋkɔ pəcəmɛ nde dəkəbɛrɛ da aŋgbancan ŋɛbəpɛnɛ, k'ewe Aruna kɔ Miriyam, kɔ ŋancɔŋnɛ mɛrəŋ maŋan."},{"book":"Kəlɔm","chapter":"12","verse":"6","text":"Kɔ MARIKI oloku: «Nəcəŋkəl moloku mem ilɛtsɛnɛ nu! Kɔ fum eyi nu dacɔ pəyɔnɛ sayibɛ-ɛ, iŋmentərnɛ wəkayi dɔsɔk, kɔ pǝyɔnɛ fɛ ti-ɛ, ilok-lokər kɔ pibi kǝwɛrǝp disrɛ."},{"book":"Kəlɔm","chapter":"12","verse":"7","text":"Tenciyanɛ kɔ ta wəcar kem Musa fum nwɛ ilaŋ teta yɛbəc yem fəp mɔ ɔfɔ."},{"book":"Kəlɔm","chapter":"12","verse":"8","text":"Dim dem yati d'iŋlok-lokərɛ kɔ gbasŋa, ifɔgbɔpnɛ kɔ, ɛŋnəŋk mɔyɔ mem mɔlɔma yati mmɛ afum ŋantɔnǝŋk mɔ. Ta ake tɔ nəntɔnesɛnɛ kəfor Musa wəcar kem-ɛ?»"},{"book":"Kəlɔm","chapter":"12","verse":"9","text":"Kɔ pəntɛlɛ MARIKI nnɔ ŋayi mɔ, k'olukus."},{"book":"Kəlɔm","chapter":"12","verse":"10","text":"Kɔ kəp kəluksərnɛ sɔ aŋgbancan kəroŋ, kɔ sen səsumpər Miriyam, k'eferɛ pəmɔ ntɛ kibi kəntufər paka mɔ. Kɔ Aruna ɛŋkafəlɛ nnɔ Miriyam eyi mɔ. Sen səsumpər Miriyam dis dɔn fəp."},{"book":"Kəlɔm","chapter":"12","verse":"11","text":"Kɔ Aruna oloku Musa: «Məŋaŋnɛ, mariki mem! Ilɛtsɛn'am, ta məsarsər su kiciya nkɛ sənciya dotoŋkulu disrɛ mɔ."},{"book":"Kəlɔm","chapter":"12","verse":"12","text":"Ilɛtsɛn'am, ta pəyi pəmɔ wan nwɛ aŋkom pəfi mɔ, nwɛ dis dɔn dɔsɔmnɛ kəsək k'endewur kɛrɛ dəkor-ɛ!»"},{"book":"Kəlɔm","chapter":"12","verse":"13","text":"Kɔ Musa oloku MARIKI: «Kanu ilɛtsɛn'am mətaməs kɔ!»"},{"book":"Kəlɔm","chapter":"12","verse":"14","text":"Kɔ MARIKI oloku Musa: «Tɔcyɔnɛ a kas oyukər kɔ lin dəkəro-ɛ, k'eyinɛ fɛ malap mamɔkɔ haŋ mata camət-mɛrəŋ ba? Pawurɛnɛ kɔ dəsaŋka mata camət-mɛrəŋ, kɔ tencepər-ɛ, aŋluksɛ kɔ sɔ.»"},{"book":"Kəlɔm","chapter":"12","verse":"15","text":"K'awurɛnɛ Miriyam dəsaŋka mata camət-mɛrəŋ. Aka Yisrayel ŋanayɛfɛ fɛ kəkɔ haŋ k'aluksɛ kɔ sɔ dəsaŋka."},{"book":"Kəlɔm","chapter":"12","verse":"16","text":"Ntɛ tencepər mɔ, kɔ aka Yisrayel ŋayɛfɛ Hacerot kɔ ŋaŋkɔ ŋandɛ nde tɛgbərɛ ta Paran."}]}