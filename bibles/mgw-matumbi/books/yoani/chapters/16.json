{"data":[{"book":"Yoani","chapter":"16","verse":"1","text":"“Nimmakiangite go li'nga mwaakane ku'bala muimani yinu."},{"book":"Yoani","chapter":"16","verse":"2","text":"Bandu balu'a kummi'nga mwenga mumayumba gabe ga kunnu'ba Nnu'ngu'. Kai' nsimu wendaisa wa kila ywaalu'a kummulaga mwenga, aakita antumikia Nnu'ngu'."},{"book":"Yoani","chapter":"16","verse":"3","text":"Baalu'a kumpangya go kwa mwanjaa baatangiteli Tati', wala banitangiteli nenga."},{"book":"Yoani","chapter":"16","verse":"4","text":"Bai, nimmakiangite makowe ga li'nga payaika saa yake mwaku'mbu'ki panga nammakiangite."},{"book":"Yoani","chapter":"16","verse":"5","text":"Nambi'yambi' ninnyendelya ywanitumike, na ntu'pu' ata yumo ywanilaluya panga, ‘Uyenda kwaku'?’"},{"book":"Yoani","chapter":"16","verse":"6","text":"Kwa mwanjaa nimmakiangite makowe go, myoyo yinu itwi'li manyingipalo."},{"book":"Yoani","chapter":"16","verse":"7","text":"Lakini nimmakianga, nantali yinu nenga niyende, mwanjaa mana nikotwike yenda, Nnyangatiyi aisali. Lakini mana niyi'i nalu'a kuntuma kasinu."},{"book":"Yoani","chapter":"16","verse":"8","text":"Naywembe paaisa alu'a kwakong'ondelya bandu ba padunia bu'kana na sambi, aki na ukumu ya Nnu'ngu'."},{"book":"Yoani","chapter":"16","verse":"9","text":"Bu'kana na sambi, mwanjaa baniu'bi'lyali,"},{"book":"Yoani","chapter":"16","verse":"10","text":"bu'kana na aki, mwanjaa niyenda kwa Tati', namwe mwanibonali kai',"},{"book":"Yoani","chapter":"16","verse":"11","text":"bu'kana na ukumu, mwanjaa mpi'ndo ywa dunia yi'no ayomwike ukumilwa."},{"book":"Yoani","chapter":"16","verse":"12","text":"“Nibinago maingi ga kummakianga, ila kwa nambi'yambi' mukombwali kugakomeya."},{"book":"Yoani","chapter":"16","verse":"13","text":"Lakini paalu'a isa aywo Loo ywa kakape alu'a kunnongoya muukakape woti, mwanjaa aalongelali kwa utawala wake mwene, ila aabaya gaagayu'wa na kummakianga gagalu'a isa."},{"book":"Yoani","chapter":"16","verse":"14","text":"Ywembe anikwi'ya nenga, kwa mwanjaa alu'a kummakianga galu' gaalu'a kugapata bu'ka kasangu'."},{"book":"Yoani","chapter":"16","verse":"15","text":"Goti gababilenago Tati' nga gangu', mwanjaa nibaite panga aywo Loo alu'a kummakianga galu' gaalu'a kugapata bu'ka kasangu'."},{"book":"Yoani","chapter":"16","verse":"16","text":"“Balo masu'ba masene namwe mwanibonali, no bu'ka pa masu'ba masene kai' mwanibona.”"},{"book":"Yoani","chapter":"16","verse":"17","text":"Apo bi'ngi' ba banamasi' bake ngabalaluyana, “Alombolya namani patubakia, ‘Balo masu'ba masene namwe mwanibonali, no bu'ka pa masu'ba masene mwanibona kai'?’ Kai' abaya, ‘Kwa mwanjaa nendayenda kwa Tati'!’”"},{"book":"Yoani","chapter":"16","verse":"18","text":"Bai ngabalaluyana, “Alombolya namani pabaya, ‘Balo masu'ba masene?’ Tutangiteli alongela ki'li'.”"},{"book":"Yoani","chapter":"16","verse":"19","text":"Yesu aatangite panga baapalike kunnaluya, bai ngaabakia, “Buli, mulaluyana galu' ganimmakie panga, ‘Balo masu'ba masene namwe mwanibonali, no bu'ka pa masu'ba masene mwanibona kai'?’"},{"book":"Yoani","chapter":"16","verse":"20","text":"Kakape nimmakianga, mwenga mwali'la no lombola, lakini bandu ba dunia balu'a napusika, mwalu'a nyopa, lakini nyopa kwinu kwagalambuka panga pulaa."},{"book":"Yoani","chapter":"16","verse":"21","text":"Nnwawa pakomboka endanyopa kwa mwanjaa saa yake ya lwu'ngu' yikite, lakini mana akombwike aku'mbu'kyali kai' lwu'ngu' lwo kwa mwanjaa ya pulaa panga mundu abelekwile padunia."},{"book":"Yoani","chapter":"16","verse":"22","text":"Kai' mwenga nambi'yambi' mwendanyopa, lakini nalu'a kumwisilyanga kai', na mwenga myoyo yinu yatwi'lya pulaa, na pulaa yo ntu'pu' mundu ywaalu'a kwibu'ya kasinu."},{"book":"Yoani","chapter":"16","verse":"23","text":"Lisu'ba lyo mwanilaluyali sosoti. Kakape nimmakianga, sosoti samwalu'a kwalu'ba Tati' kwa lina lyangu' bampeyanga."},{"book":"Yoani","chapter":"16","verse":"24","text":"Mpaka nambi'yambi' munalu'bali sosoti kwa lina lyangu'. Mulu'bange na mwenga mwapata li'nga pulaa yinu itimi."},{"book":"Yoani","chapter":"16","verse":"25","text":"“Nimmakiangite makowe go kwa ngongo. Lakini nsimu waaisa wanalongelali namwenga kwa ngongo, ila nalu'a kummakianga mpu'la abali ya Tati'."},{"book":"Yoani","chapter":"16","verse":"26","text":"Lisu'ba lyo mwalu'a lu'ba kwa lina lyangu', na nimmakiangali panga nalu'a kunnu'ba Tati' paali pinu mwenga,"},{"book":"Yoani","chapter":"16","verse":"27","text":"mwanjaa ywembe endakumpenda mwenga, kwa mwanjaa mwenga munipendi nenga na mwu'bi'li panga nibu'ka kwa Nnu'ngu'."},{"book":"Yoani","chapter":"16","verse":"28","text":"Nenga naumi kwa Tati', isa mudunia, na nambi'yambi' niileka dunia no ki'li'bu'kya kwa Tati'.”"},{"book":"Yoani","chapter":"16","verse":"29","text":"Bai banamasi' bake ngabammakia, “Kumbe! Nambi'yambi' ulongela mpu'la wangali ngongo."},{"book":"Yoani","chapter":"16","verse":"30","text":"Nambi'yambi' tutangite panga wenga utangite kila kili'be, na ntu'pu' kitumbu so laluyilwa maswali na mundu ywoywoti, kwa nyo tuu'bi'lile panga waumi kwa Nnu'ngu'.”"},{"book":"Yoani","chapter":"16","verse":"31","text":"Yesu ngaayangwa, “Buli nambi'yambi' mwu'bi'lile?"},{"book":"Yoani","chapter":"16","verse":"32","text":"Nsimu wendaisa, kai' uikite wa mwenga mwaboti talanganika kila mundu kwa kisake, nanenga nalekelwa kisangu'. Lakini nenga nibali kisangu' mwanjaa, Tati' bai pamope nanenga."},{"book":"Yoani","chapter":"16","verse":"33","text":"Nimmakiangite makowe gano li'nga mupate ba na amani kwa mwanjaa mubile nkati yangu'. Mudunia mwapata siki, lakini mwikase, nenga niisindike dunia!”"}]}