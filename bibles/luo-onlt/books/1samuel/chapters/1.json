{"data":[{"book":"1 Samuel","chapter":"1","verse":"1","text":"Ne nitie ngʼat moro mane odak Ramathaim Zuf e piny gode mag Efraim. Ngʼatno ne nyinge Elkana wuod Jeroham ma wuod Elihu wuod Tohu, wuod Zuf ma ja-Efraim."},{"book":"1 Samuel","chapter":"1","verse":"2","text":"Ne en gi mon ariyo ma moro ne nyinge Hana to machielo nyinge Penina. Penina ne nigi nyithindo to Hana ne ongego."},{"book":"1 Samuel","chapter":"1","verse":"3","text":"Higa ka higa ngʼatni ne wuok e dalane kodhi lemo kendo timo misango ne Jehova Nyasaye Maratego e Shilo, kuma Hofni gi Finehas, yawuot Eli ariyo, ne jodolo mag Jehova Nyasaye."},{"book":"1 Samuel","chapter":"1","verse":"4","text":"Kane odiechiengʼ ochopo ma Elkana chiwoe misango, ne omiyo Penina gi yawuote kod nyige lemo mar ringʼo."},{"book":"1 Samuel","chapter":"1","verse":"5","text":"Hana to nomiyo nyadiriyo nikech nohere, kendo Jehova Nyasaye noloro iye mane ok onyal nywol."},{"book":"1 Samuel","chapter":"1","verse":"6","text":"Kendo nikech Jehova Nyasaye noloro iye mane ok onyal nywol, nyieke ne osiko mana kajare mondo owangʼ iye."},{"book":"1 Samuel","chapter":"1","verse":"7","text":"Ajarano ne dhi nyime higa ka higa, to moloyo, e kinde ka kinde mane Hana dhi e od Jehova Nyasaye. E kindego nyieke ne osiko kawangʼo iye gi wechego manyaka oywagi ma ok onyal kata chiemo."},{"book":"1 Samuel","chapter":"1","verse":"8","text":"Elkana jaode ne jawachone niya, “Hana, angʼo momiyo iywak? Angʼo momoni chiemo? Angʼo momiyo chunyi osin? Donge onego aloni yawuowi apar?”"},{"book":"1 Samuel","chapter":"1","verse":"9","text":"Chiengʼ moro kane gisetieko chiemo kod metho kane gin Shilo, Hana nochungʼ malo. Sano noyudo ka Eli ma jadolo obet e kom but dhood hekalu mar Jehova Nyasaye."},{"book":"1 Samuel","chapter":"1","verse":"10","text":"Nikech Hana ne nigi chuny malit noywak ahinya kolamo Jehova Nyasaye."},{"book":"1 Samuel","chapter":"1","verse":"11","text":"Kendo nokwongʼore kowacho niya, “Yaye Jehova Nyasaye Maratego ka inine masich jatichni kendo ipara ma wiyi ok owil gi jatichni ma imiye wuowi, eka anachiwe ne Jehova Nyasaye e ndalo duto mar ngimane, kendo wembe ok nolielgo wiye.”"},{"book":"1 Samuel","chapter":"1","verse":"12","text":"Kaka nomedo lamo Jehova Nyasaye, Eli ne ngʼiye ka nono dhoge."},{"book":"1 Samuel","chapter":"1","verse":"13","text":"Hana to ne lemo gie chunye to dhoge to ne diemore adiema to dwonde to ok winji. Eli noparo ni omer"},{"book":"1 Samuel","chapter":"1","verse":"14","text":"mi nowachone niya, “Nyaka karangʼo mibiro siko kimer?” We metho."},{"book":"1 Samuel","chapter":"1","verse":"15","text":"Hana ne odwoke niya, Ok kamano ruodha. An mana dhako man-gi lit ahinya. Ok asebedo kamadho kongʼo kata gik mamero ji, to achiwo chunya ne Jehova Nyasaye."},{"book":"1 Samuel","chapter":"1","verse":"16","text":"Kik ikaw jatichni ka dhako ma timbege mono. Asebedo kalamo ka nikech chandruok gi kuyona."},{"book":"1 Samuel","chapter":"1","verse":"17","text":"Eli nodwoke kawachone niya, “Dhi gi kwe, mad Nyasach Israel miyi gima isebedo kikwaye.”"},{"book":"1 Samuel","chapter":"1","verse":"18","text":"Hana nowacho niya, “Mad jatichni yud ngʼwono e wangʼi.” Eka nodhi e yore owuon mochamo gimoro, kendo wangʼe ne koro onge kuyo."},{"book":"1 Samuel","chapter":"1","verse":"19","text":"Kinyne gokinyi negichungʼ mine gilemo e nyim Jehova Nyasaye eka negidok dalagi Rama. Elkana nobedo e achiel gi chiege ma Hana eka Jehova Nyasaye nopare."},{"book":"1 Samuel","chapter":"1","verse":"20","text":"E kindeno Hana nomako ich monywolo wuode. Nochake ni Samuel kowacho niya, “Nikech ne akwaye Jehova Nyasaye.”"},{"book":"1 Samuel","chapter":"1","verse":"21","text":"Kane Elkana gi jaode jodhi timo misango mar higa ka higa ne Jehova Nyasaye kendo chopo singruokne,"},{"book":"1 Samuel","chapter":"1","verse":"22","text":"Hana ne ok odhi. Ne owacho ne chwore niya, “Ka nyathi ma wuowi oseweyo dhoth to abiro tere e nyim Jehova Nyasaye kendo obiro dak kuno nyaka chiengʼ.”"},{"book":"1 Samuel","chapter":"1","verse":"23","text":"Elkana chwore ne owachone niya, “Tim kaka ineno ni berni. Rit nyaka nyathi we dhoth kendo mad Jehova Nyasaye kende ema chop wachne.” Omiyo dhakoni nobet dala kodhodho wuode nyaka noweyo dhodhe."},{"book":"1 Samuel","chapter":"1","verse":"24","text":"Bangʼ kane nyathi oseweyo dhoth nokawo wuowi modhi kode kata obedo ni pod otin kamano, nodhi gi nyarwath ma hike adek gi mogo madirom depe ariyo gi divai lita piero ariyo gariyo, eka nokele e od Jehova Nyasaye man Shilo."},{"book":"1 Samuel","chapter":"1","verse":"25","text":"Kane giseyangʼo rwath ne gitero wuowino ir Eli."},{"book":"1 Samuel","chapter":"1","verse":"26","text":"Eka nowachone niya, “Yaye ruodha, akwongʼora e nyimi ni an e dhako mane ochungʼ buti cha kalamo Jehova Nyasaye."},{"book":"1 Samuel","chapter":"1","verse":"27","text":"Ne alamo kakwayo nyathini kendo Jehova Nyasaye osedwoka kendo omiya gima ne akwaye."},{"book":"1 Samuel","chapter":"1","verse":"28","text":"Omiyo sani achiwe ne Jehova Nyasaye. Kuom ngimane duto asechiwe ne Jehova Nyasaye.” Kendo Eli nopako Jehova Nyasaye kanyo."}]}