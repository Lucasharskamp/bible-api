{"data":[{"book":"UJoshuwa","chapter":"24","verse":"1","text":"Ngakho uJoshuwa wabuthanisa zonke izizwana zako-Israyeli eShekhemu. Wamema bonke abadala, abakhokheli, abahluleli leziphathamandla zako-Israyeli, njalo bazethula phambi kukaNkulunkulu."},{"book":"UJoshuwa","chapter":"24","verse":"2","text":"UJoshuwa wathi ebantwini bonke, “UThixo, uNkulunkulu wako-Israyeli uthi: ‘Kudala okhokho benu, okugoqela uThera uyise ka-Abhrahama loNahori, babehlala ngaphetsheya koMfula njalo bekhonza abanye onkulunkulu."},{"book":"UJoshuwa","chapter":"24","verse":"3","text":"Kodwa ngathatha uyihlo u-Abhrahama elizweni elingaphetsheya koMfula ngamkhokhelela eKhenani ngamnika izizukulwane ezinengi. Ngamnika u-Isaka,"},{"book":"UJoshuwa","chapter":"24","verse":"4","text":"njalo u-Isaka ngamnika uJakhobe lo-Esawu. Nganika ilizwe lonke elilamaqaqa eleSeyiri ku-Esawu, kodwa uJakhobe lamadodana akhe baya eGibhithe."},{"book":"UJoshuwa","chapter":"24","verse":"5","text":"Ngasengithuma uMosi lo-Aroni, njalo ngajezisa amaGibhithe ngalokho engakwenza khonale ngasengilikhupha khona."},{"book":"UJoshuwa","chapter":"24","verse":"6","text":"Ekukhupheni kwami okhokho benu eGibhithe, beza olwandle njalo amaGibhithe axotshana labo ngezinqola lamabhiza baze bayafika eLwandle Olubomvu."},{"book":"UJoshuwa","chapter":"24","verse":"7","text":"Kodwa bakhala kuThixo befuna uncedo yena waseletha umnyama phakathi kwenu lamaGibhithe; waletha ulwandle phezu kwabo wabembesa ngalo. Lazibonela ngamehlo enu lokho engakwenza kumaGibhithe. Laselihlala enkangala okwesikhathi eside."},{"book":"UJoshuwa","chapter":"24","verse":"8","text":"Ngaliletha elizweni lama-Amori ayehlala empumalanga yeJodani. Balwisana lani, kodwa mina ngabanikela ezandleni zenu. Ngababhubhisa phambi kwenu njalo laselithatha ilizwe labo."},{"book":"UJoshuwa","chapter":"24","verse":"9","text":"Lapho uBhalaki indodana kaZiphori inkosi yaseMowabi, alungiselela ukulwisana lo-Israyeli, wathumela uBhalamu indodana kaBheyori ukuthi aliqalekise."},{"book":"UJoshuwa","chapter":"24","verse":"10","text":"Kodwa ngala ukulalela uBhalamu, ngakho walibusisa njalonjalo mina ngasengilihlenga esandleni sakhe."},{"book":"UJoshuwa","chapter":"24","verse":"11","text":"Laselichapha uJodani leza eJerikho. Izakhamizi zeJerikho zalwisana lani njengalokho okwenziwa ngama-Amori, amaPherizi, amaKhenani, amaHithi, amaGigashi, amaHivi lamaJebusi, kodwa ngabanikela ezandleni zenu."},{"book":"UJoshuwa","chapter":"24","verse":"12","text":"Ngathumela olonyovu phambi kwenu, olwabaxotsha phambi kwenu kanye lamakhosi amabili ama-Amori. Kalizange likwenze ngenkemba yenu langedandili lenu."},{"book":"UJoshuwa","chapter":"24","verse":"13","text":"Ngakho ngalinika ilizwe elingazanga liliginqele lamadolobho elingazange liwakhe; njalo lihlala phakathi kwawo njalo lisidla ezivinini zama-oliva elingazihlanyelanga.’"},{"book":"UJoshuwa","chapter":"24","verse":"14","text":"Ngakho mesabeni uThixo limkhonze ngokuthembeka konke. Lahlani onkulunkulu ababekhonzwa ngokhokho benu ngaphetsheya koMfula laseGibhithe, likhonze uThixo."},{"book":"UJoshuwa","chapter":"24","verse":"15","text":"Kodwa nxa ukukhonza uThixo kukhanya kungathandeki kini, khethani phakathi kwenu namhlanje lowo elizamkhonza, kumbe ngonkulunkulu okhokho benu ababebakhonza ngaphetsheya koMfula kumbe onkulunkulu bama-Amori, lawo elihlala elizweni lawo. Kodwa mina lendlu yami sizakhonza uThixo.”"},{"book":"UJoshuwa","chapter":"24","verse":"16","text":"Abantu basebephendula besithi, “Akube khatshana lathi ukuthi silahle uThixo ukuze sikhonze abanye onkulunkulu!"},{"book":"UJoshuwa","chapter":"24","verse":"17","text":"KwakunguThixo uNkulunkulu wethu ngokwakhe owasikhuphayo thina kanye labobaba eGibhithe sisuka elizweni lobugqili, wasesenza izimanga ezinkulu emehlweni ethu. Wasivikela kulolonke uhambo lwethu lakuzo zonke izizwe."},{"book":"UJoshuwa","chapter":"24","verse":"18","text":"Njalo uThixo wazixotsha phambi kwethu zonke izizwe, okugoqela ama-Amori ayehlala elizweni. Lathi sizamkhonza uThixo ngoba unguNkulunkulu wethu.”"},{"book":"UJoshuwa","chapter":"24","verse":"19","text":"UJoshuwa wathi ebantwini, “Kalenelisi ukumkhonza uThixo. UnguNkulunkulu ongcwele; unguNkulunkulu olobukhwele. Kasoze alixolele ekuhlamukeni kwenu lezonweni zenu."},{"book":"UJoshuwa","chapter":"24","verse":"20","text":"Nxa lingatshiya uThixo beselikhonza abanye onkulunkulu bezizweni uzaliphendukela alehlisele umonakalo aliqede du, yena ubelungile.”"},{"book":"UJoshuwa","chapter":"24","verse":"21","text":"Kodwa abantu bathi kuJoshuwa, “Hatshi! Sizamkhonza uThixo.”"},{"book":"UJoshuwa","chapter":"24","verse":"22","text":"UJoshuwa wathi, “Yini elizifakazelayo ukuthi selikhethe ukukhonza uThixo."},{"book":"UJoshuwa","chapter":"24","verse":"23","text":"UJoshuwa wathi kubo, “Ngakho-ke lahlani bonke onkulunkulu bezizweni abaphakathi kwenu beselinikela inhliziyo zenu kuThixo, uNkulunkulu wako-Israyeli.”"},{"book":"UJoshuwa","chapter":"24","verse":"24","text":"Abantu bathi kuJoshuwa, “Sizamkhonza uThixo uNkulunkulu wethu simlalele.”"},{"book":"UJoshuwa","chapter":"24","verse":"25","text":"Ngalelolanga uJoshuwa wenzela abantu isivumelwano, njalo wabenzela imithetho lemilayo khonapho eShekhemu."},{"book":"UJoshuwa","chapter":"24","verse":"26","text":"UJoshuwa waloba konke lokhu oGwalweni lwemiThetho kaNkulunkulu. Wasethatha ilitshe elikhulu walimisa phansi kwesihlahla somʼOkhi eduzane lendawo engcwele kaThixo."},{"book":"UJoshuwa","chapter":"24","verse":"27","text":"Wathi ebantwini bonke, “Khangelani! Ilitshe leli lizakuba yibufakazi kithi sonke. Selizwile wonke amazwi akhulunywe nguThixo kithi. Lizakuba ngofakazi wokulilahla nxa lingakhulumi iqiniso kuNkulunkulu.”"},{"book":"UJoshuwa","chapter":"24","verse":"28","text":"UJoshuwa wasetshela abantu ukuba bahambe, yilowo esiya elifeni lakhe."},{"book":"UJoshuwa","chapter":"24","verse":"29","text":"Ngemva kwezinto lezi, uJoshuwa indodana kaNuni, inceku kaThixo wafa eseleminyaka elikhulu letshumi."},{"book":"UJoshuwa","chapter":"24","verse":"30","text":"Njalo bamngcwaba elizweni alizuza njengelifa, eThimnathi-Sera elizweni elilamaqaqa elako-Efrayimi enyakatho yentaba yeGashi."},{"book":"UJoshuwa","chapter":"24","verse":"31","text":"Abako-Israyeli bamkhonza uThixo ngezinsuku zokuphila kukaJoshuwa labadala kulaye ababesele bephila njalo bebone zonke izinto uThixo ayezenzele abako-Israyeli."},{"book":"UJoshuwa","chapter":"24","verse":"32","text":"Njalo amathambo kaJosefa, abako-Israyeli ababesuke lawo eGibhithe, angcwatshelwa eShekhemu esiqintini somhlaba leso uJakhobe asithenga ngenhlamvu ezilikhulu zesiliva emadodaneni kaHamori, uyise kaShekhemu. Leli laba yilifa lezizukulwane zikaJosefa."},{"book":"UJoshuwa","chapter":"24","verse":"33","text":"U-Eliyazari indodana ka-Aroni wafa wasengcwatshelwa eGibhiya, eyayabelwe indodana yakhe uFinehasi elizweni lamaqaqa elako-Efrayimi."}]}