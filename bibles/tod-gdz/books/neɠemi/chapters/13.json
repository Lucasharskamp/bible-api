{"data":[{"book":"Neɠemi","chapter":"13","verse":"1","text":"Naama ziɛgi zu, ti yɛni Moize ná-sɛʋɛi ɠalasu nuɓusɛiti gaazu, ti ka su ga Amɔn ta Moaɓe nuiti maa la nɛɛni ti ʋa ɠɛ GALA ná-nuiti ta-maaɓɔgi zu."},{"book":"Neɠemi","chapter":"13","verse":"2","text":"Tɔɔzei, ti la ɠɛni Izilayɛle nuiti daaɠomini ga pagɔ, ti ʋa ti vadɔ ga daamianigiti ta kpɔɔle ɗɛi. Moaɓe nuiti mu ti Ɓalaame zalani ga é ʋa, é Izilayɛle ɠoto, kɛlɛ gá-ƓALAGI kotoi naa valiboni ga tuyai.13:1-2 Wɛlɛ ʋɛti: GlS 22:1-6; TSV 23:3-6."},{"book":"Neɠemi","chapter":"13","verse":"3","text":"Izilayɛle nuiti ti naa mɛnigai ma sɛʋɛ ɠalagi zu, ti deveni ga ti wɛɛinti kpein kula ɓɔɠɔ zaama."},{"book":"Neɠemi","chapter":"13","verse":"4","text":"Naama yeei ʋa ɠɛ é zeeli, zalaɠa ɠula nui Eliasiɓe ɠa é ɠɛni wɛlɛzu pɛɛbaiti ma, niiti ti loni gá-ƓALAGI zei ʋɛlɛi ʋa. Tɛi tama ti ɓɔni boloda ma ta Toɓiya,"},{"book":"Neɠemi","chapter":"13","verse":"5","text":"é pɛɛbai gila feeni naa ya, ʋɛ sɔɔlai niiti ti ɠɛni ná mɔungi: vebɛ zalaɠaiti, ansansegi, GALA sei ʋɛlɛi wu zɔɔlaiti, moloi ta dɔɔ niinɛi ma ʋuusiɛi, ta gulɔi, niiti ti levea ɠɛni de ga Levi nuiti, ta guye loo nuiti, ta siɠida makɛ nuiti tɔnɔi, ta zalaɠa ɠula nuiti kɔnɔgiti."},{"book":"Neɠemi","chapter":"13","verse":"6","text":"Gè la ɠɛni Zeluzalɛme siɛgi zu naama vaiti ti ɠɛɛni la, mazɔlɔɔ gè ɠaleni ma Ɓaɓilɔne masagi Aaletazɛɛlesɛse ɠoba ná-kona ʋuusaʋa maazu velesiɛi (32) ma masa fai zu, gè yeeɠɛɠala go ɠɛɛni. Naa ʋoluma é vaani bu ga"},{"book":"Neɠemi","chapter":"13","verse":"7","text":"gè ɠale ma Zeluzalɛme. Gè faa ɲɔi naa ɠaani, nii Eliasiɓe kɛɛni, ga pɛɛbai vee vai Toɓiya ʋɛ gá-ƓALAGI zei ʋɛlɛi ma ɠoizuʋɛ."},{"book":"Neɠemi","chapter":"13","verse":"8","text":"Zìiɠaawanani gola. Nii kpein é ga Toɓiya ɠɔligiti, gè ti ɠulani pɛlɛi wu, gè ti ʋili ya eteaʋɛ,"},{"book":"Neɠemi","chapter":"13","verse":"9","text":"naa ʋoluma gè devei veeni ga ti pɛlɛiti buuɲade, gè GALA sei ʋɛlɛi wu zɔɔlaiti puuni ná ʋolu mɔnɔ, ta vebɛ zalaɠaiti, ta ansansegi."},{"book":"Neɠemi","chapter":"13","verse":"10","text":"Gè mɛnini ɓalaa ga Levi nuiti kɔnɔgi la mɔ ɠɛni veezu, naa maaʋele ma Levi nuiti ta guye loo nuiti ti ɠalega ma, ti li ta-lii ɠɛɛzuʋɛti."},{"book":"Neɠemi","chapter":"13","verse":"11","text":"Gè zelii loni kundiɠiiti ma, gè ɠɛ ti ma: «Leeni vaa zu wo GALA sei ʋɛlɛi laaloai?» Gè Levi nuiti ta guye loo nuiti gaalɛɛni ba, gè ti ʋilɛ ta-wotii ma ʋolu."},{"book":"Neɠemi","chapter":"13","verse":"12","text":"Zuda nuiti ti tɔɔzeini ʋolu, ti ɗa ʋa ga puusiɛiti, ga moloi, ta dɔɔ niinɛi, ta gulɔi, ti pu ti makɛ ʋɛlɛi wu."},{"book":"Neɠemi","chapter":"13","verse":"13","text":"Gè yeeloni nui tanigaa ʋa ga ti ɗa wɛlɛ pɛlɛi naati ma, naama nuiti ti ɠɛni ga: zalaɠa ɠula nui Selemiya, sɛʋɛ ɠɛ nui Sadɔke, ta Levi nui Pedaya, naa ʋoluzeigi ɠɛni ga Zakuul ná-doun zunui Ɠanan, Matania ná-dounloin. Ɛsɛ pɛ ge zolooni ma ga nui niiti ta ga lada nua. Ta-wotii ɠɛni ga ti ɗa vebɛaniiti gaaɠwɛ ti-wɔɔlaiti ba."},{"book":"Neɠemi","chapter":"13","verse":"14","text":"Ee, nà-GALAGI, ɠizɛ naa kpein su, nii gè kɛa, mina yeema wooɠɛɠiladai naa ma, nii gè botii ɠɛa la GALA sei ʋɛlɛi vaa ma, ta nii kpein é ɠɛɛzu bu."},{"book":"Neɠemi","chapter":"13","verse":"15","text":"Naama ziɛgi zu, gè nui tanigaa ɠaani Zuda, ti ɗa leezɛn waai ɠolo dɔɔ ɗɛi ɠulazuʋɛ dooɠo foloi. Tanigaa ti ɗa moloi mɛɛn dooɠo foloi, ti ɗa ta-zoovalegiti kasɔɠili ga dɔɔi, ta leezɛn waai, é ʋɛɛ kooleɠoole gwaai ʋa, ta kasɔi ma zii pɛ, ti ʋa lɛ ga tiye Zeluzalɛme dooɠo foloi. Gè ti lɛnɛni voloi ti ɠɛni ta-yaaɠo aniiti pɔdizu la."},{"book":"Neɠemi","chapter":"13","verse":"16","text":"Naa ʋoluma Tiil nui niiti ti ɠɛni zeini Zeluzalɛme, naati ti ɠɛni ʋaazu ga kaleiti ta yaaɠo ani ɠiligiti, ti ɗa pɔdi Zuda nuiti ma ta Zeluzalɛme dooɠo foloi."},{"book":"Neɠemi","chapter":"13","verse":"17","text":"Gè zelii loni Zuda ɠundiɠiiti ma, gè ɠɛ ti ma: «Lee ʋe wo niima vaa ɲɔi ɠɛɛzu ɠani, wo ɗa dooɠo foloi maaɲɛɛi ʋu ma?"},{"book":"Neɠemi","chapter":"13","verse":"18","text":"Naa nɔ lɛi wo-ɠɛɛni ti kɛɛni? Naa maaʋele ɠa é kɛa ada-ƓALAGI niima maanɔɠɔiti seiɗa ade ma, ta taai nii ma. Wɔun wa-ɠololalai maaʋele ma dooɠo foloi ʋɛ, wa ta ʋɛɛzu ná-ziiɠaawanai ʋa Izilayɛle laalɔɠɔma.»"},{"book":"Neɠemi","chapter":"13","verse":"19","text":"Naa ʋoluma, gè devei veeni ga fitiligi ɠa ʋɛɛna nɔ feya, ti Zeluzalɛme taa ziɠidaʋɛti daaɠulu, aisa dooɠo foloi ʋa zeeli, ti laa mina lao, kɛni dooɠo foloi a leʋena. Gè nà-botiɠɛ nui tanigaa zeini taa ziɠidaʋɛti koba, ga ti ɗa wɛlɛ náti ma, nii a kɛ kasɔ nɔpɛ ge mina lɛ Zeluzalɛme dooɠo foloi."},{"book":"Neɠemi","chapter":"13","verse":"20","text":"Naa ɠɛai ma, yaaɠoi tanigaa ti ɲiini ga gila ɓaa felegɔ Zeluzalɛme ziɠigi ʋoluʋelei."},{"book":"Neɠemi","chapter":"13","verse":"21","text":"Gè ɓaazaɠani ti ma, gè ɠɛ ma: «Lee vaa zu wo ɲiizu siɠigi laaʋɛ? Wa ta ɠɛɛna nii ʋoluma, nà yeeʋɛɛ wo ma.» É zoni názu ma pa, ti la mɔ ɠɛni ʋaazu dooɠo foloi ma."},{"book":"Neɠemi","chapter":"13","verse":"22","text":"Naa ʋoluma, gè boni Levi nuiti ma ga ti ɓɔɠɔ ɲade, ti li, ti ɗa wɛlɛ taa ziɠidaʋɛti ma, nii a kɛ ti dooɠo foloi maaɲɛ."},{"book":"Neɠemi","chapter":"13","verse":"23","text":"Naama ziɛgi nɔ zu, gè Zuifui tanigaa ɠaani, ti anzaiti fuluai Asadɔde, Amɔn, ta Moaɓe nuiti saama."},{"book":"Neɠemi","chapter":"13","verse":"24","text":"Ti-lointi gilazuʋɛ kpein ge ɠɛ ɓɔɛzu ga Asadɔde wooi nɔ, zɔiti ti ɗa zii woo ɠiligiti bo. Kɛlɛ ti tanɔpɛ ge la ɠɛni zooni Eɓulu wooi wosu."},{"book":"Neɠemi","chapter":"13","verse":"25","text":"Gè zelii loni ti ma, gè ti ɠoto, gè tanigaa loɠa, gè ɗa tɔundeɠaiti folofolo ma. Naa ʋoluma, gè ɠɛni ti ma, ti ɠona GALA daaseigi ma, ga ti mina mɔ ti-loun anzanuiti fe ga vulu zii ɠiligiti ti-loun zunuiti bɛ, ta ti mina mɔ zii ɠili anzanu vulu ti-loun zunuiti bɛ, ɓaa tiya ɓɔɠɔ ʋɛ."},{"book":"Neɠemi","chapter":"13","verse":"26","text":"Gè ɠɛni ti ma: «Naa nɔ lɛi é ɠɛɛni ga Izilayɛle masagi Salomɔn ná-kotoi? Zii ɠiligiti kpein saama, kɛɠala masa ge la ɠɛni ná, ná-GALAGI nɛɛni ʋɛ, naa sei Izilayɛle unda ga masagi. Kɛlɛ naa pɛ ge ɠɛɛni, zii ɠili anzanuiti ti tooni kotoi zu."},{"book":"Neɠemi","chapter":"13","verse":"27","text":"Gi la mɔ pɔ gi mɛni ga wa naa ɠɛɠala ɠoto ɲɔuɲɔugi ɠɛɛzu ta wa ga wooʋalada nuiti ada-ƓALAGI laalɔɠɔma, wo ʋa ɗa zii ɠili anzanuiti sei.»"},{"book":"Neɠemi","chapter":"13","verse":"28","text":"Yoyada ná-doun zunui gila ge ɠɛni ná, zalaɠa ɠula ɠundiɠi wolai Eliasiɓe ná-dounloin, é ɠɛni ga Ɠɔlɔnayime nui Sanebalate nɛkoi, naa ɠa é kɛɛni gè kpɛɛni, gè maaɠooza ɓɔɠɔ ʋa."},{"book":"Neɠemi","chapter":"13","verse":"29","text":"Ee, nà-GALAGI, mina yeema ti ma. Mazɔlɔɔ ti zalaɠa ɠula vai ma maaɲɛɛi ɠoloɠologɛ, ta minazeɠegi nii é wo yɔɠɔzu wa zalaɠa ɠula nuiti, ta Levi nuiti."},{"book":"Neɠemi","chapter":"13","verse":"30","text":"Nii kpein é ga wɛɛn ɠani, gè naati kulani ti zaama. Nii kpein maanɛai ga zalaɠa ɠula nuiti ta Levi nuiti ti kɛ, gè naa laa ga ga zɛbɛ, ɛsɛni ta tosu."},{"book":"Neɠemi","chapter":"13","verse":"31","text":"Naa ʋoluma koʋii ma vebɛanii nii maanɛai ga é ɗa ve, é zoloo ɛsɛ ná-yeeɠɛɠalai ma, ta zooi ʋaalɔnɔ mɔungiti fee vai, gè naa ɓalaa laani ga ʋolu."}]}