{"data":[{"book":"1. Jovan","chapter":"5","verse":"1","text":"Đijekh kova verujini dai o Isus o Hrist, bijandoi e Devlestar. I đijekh kova mangela e Dade, mangela hem okole kovai bijando lestar."},{"book":"1. Jovan","chapter":"5","verse":"2","text":"Palo akava džanaja da mangaja e Devlesere čhaven: kad mangaja e Devle hem kad ćeraja lesere naredbe."},{"book":"1. Jovan","chapter":"5","verse":"3","text":"Adalese so, akavai o manglipe premalo Devel: te ićera amen lese ko naredbe. A olesere naredbe nane phare."},{"book":"1. Jovan","chapter":"5","verse":"4","text":"Adalese so, sa soi e Devlestar bijando, pobedini e sveto. A akavai pobeda savi pobedinđa e sveto: amari vera."},{"book":"1. Jovan","chapter":"5","verse":"5","text":"Koi pobedniko upreder o sveto te nane okova kova verujini dai o Isus o Čhavo e Devlesoro?"},{"book":"1. Jovan","chapter":"5","verse":"6","text":"Ov, o Isus Hrist, alo prekalo pani hem o rat – na samo prekalo pani nego prekalo pani hem o rat. A o Duhoi adava kova svedočini adalestar, adalese soi o Duho o čačipe."},{"book":"1. Jovan","chapter":"5","verse":"7","text":"Ađahar, isi trin so svedočinena:"},{"book":"1. Jovan","chapter":"5","verse":"8","text":"o Duho, o pani hem o rat – hem adala trin dena jekh svedočanstvo."},{"book":"1. Jovan","chapter":"5","verse":"9","text":"Te prihvatinaja o svedočanstvo e manušengoro, sar onda te na prihvatina o svedočanstvo e Devlesoro savoi po baro, adalese soi adava o svedočanstvo saveja o Devel svedočinđa zako plo Čhavo."},{"book":"1. Jovan","chapter":"5","verse":"10","text":"Ko verujini ano Čhavo e Devlesoro, isi le adava svedočanstvo ana peste. A ko na verujini e Devlese, ćerđa le dai hovavno, adalese so na verujinđa ano svedočanstvo saveja o Devel svedočinđa zako plo Čhavo."},{"book":"1. Jovan","chapter":"5","verse":"11","text":"A akavai adava svedočanstvo: o Devel dinđa amen večno dživdipe, hem adavai dživdipe ano lesoro Čhavo."},{"book":"1. Jovan","chapter":"5","verse":"12","text":"Kas isi e Čhave, isi le dživdipe. Kas nane e Čhave e Devlesere, nane le dživdipe."},{"book":"1. Jovan","chapter":"5","verse":"13","text":"Akava pisinđum tumenđe kola verujinena ano anav e Devlesere Čhavesoro te džanen da isi tumen večno dživdipe."},{"book":"1. Jovan","chapter":"5","verse":"14","text":"A akavai o pouzdanje savo isi amen ano leste: te rodaja nešto soi pali olesiri volja, ov šunela amen."},{"book":"1. Jovan","chapter":"5","verse":"15","text":"A te džanaja da šunela amen kad so god rodaja, džanaja da isi amen adava so rodinđam lestar."},{"book":"1. Jovan","chapter":"5","verse":"16","text":"Te neko dikhela ple phrale da ćerela greh savo na legari ano meriba, nek molini olese hem o Devel ka del le dživdipe. Vaćerava okolendar kasoro greh na legari ano meriba. Ali, isi hem greh savo legari ano meriba. Zako adava greh na phenava te molini."},{"book":"1. Jovan","chapter":"5","verse":"17","text":"Đijekh nepravdai greh, ali isi greh savo na legari ano meriba."},{"book":"1. Jovan","chapter":"5","verse":"18","text":"Džanaja da đijekh kovai bijando e Devlestar na živini ano greh, nego arakhi le o Čhavo e Devlesoro, hem o Bišukar našti te ćerel lese ništa."},{"book":"1. Jovan","chapter":"5","verse":"19","text":"Amen džanaja da injam e Devlestar, a dai sa o sveto ani vlast e Bišukaresiri."},{"book":"1. Jovan","chapter":"5","verse":"20","text":"A džanaja da o Čhavo e Devlesoro alo hem dinđa amen godi te pendžara e čačikane Devle. A amen injam ano čačikano Devel, ano lesoro Čhavo o Isus Hrist. Ovi o čačikano Devel hem o večno dživdipe."},{"book":"1. Jovan","chapter":"5","verse":"21","text":"Mle čhavoralen, arakhen tumen e idolendar!"}]}