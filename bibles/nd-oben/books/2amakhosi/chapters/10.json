{"data":[{"book":"2 AmaKhosi","chapter":"10","verse":"1","text":"ESamariya kwakulamadodana angamatshumi ayisikhombisa ayengawendlu ka-Ahabi. Ngakho uJehu waloba izincwadi elobela izikhulu zaseJezerili, abadala lakulabo ababesondla abantwana baka-Ahabi. Waloba kanje:"},{"book":"2 AmaKhosi","chapter":"10","verse":"2","text":"“Masinyazana ekuboneni kwenu lincwadi, njengoba abantwana benkosi yenu besezandleni zenu njalo lilezinqola zokulwa lamabhiza, umuzi wenqaba lezikhali,"},{"book":"2 AmaKhosi","chapter":"10","verse":"3","text":"khethani lowo elimbona efanele kulabo bonke phakathi kwamadodana enkosi yenu limfake esihlalweni sikayise sobukhosi, beselilwela indlu yenkosi yenu.”"},{"book":"2 AmaKhosi","chapter":"10","verse":"4","text":"Kodwa besaba bathi: “Nxa amakhosi amabili ehlulekile ukumelana laye, thina singakwenza njani?”"},{"book":"2 AmaKhosi","chapter":"10","verse":"5","text":"Ngakho isiphathamandla sesigodlo, usibalukhulu, abadala kanye labalindi bathumela lelilizwi kuJehu, “Sizinceku zakho, njalo sizakwenza konke njengokutsho kwakho. Kakho esizamkhetha ukuba abe yinkosi; yenza lokho obona kulungile kakhulu.”"},{"book":"2 AmaKhosi","chapter":"10","verse":"6","text":"Ngakho uJehu wabalobela incwadi yesibili esithi, “Nxa livumelana lami njalo lizimisele ukungilalela, qumani amakhanda amadodana enkosi yenu libe selibuya lawo kusasa eJezerili ngasonalesisikhathi.”"},{"book":"2 AmaKhosi","chapter":"10","verse":"7","text":"Incwadi yathi ifika, amadoda la abulala wonke amakhosana angamatshumi ayisikhombisa. Afaka amakhanda awo ezitsheni awathumela kuJehu eJezerili."},{"book":"2 AmaKhosi","chapter":"10","verse":"8","text":"Isithunywa sithe sifika satshela uJehu sathi: “Sebewalethile amakhanda amakhosana.”"},{"book":"2 AmaKhosi","chapter":"10","verse":"9","text":"Ngosuku olulandelayo uJehu waphuma; wema phambi kwabantu wathi, “Lina limsulwa. Yimi engithame ukubulala inkosi yami njalo ngiyibulele, kodwa ngubani obulele bonke laba?"},{"book":"2 AmaKhosi","chapter":"10","verse":"10","text":"Alibokwazi ukuthi akukho lalinye ilizwi elivela kuThixo lingxame u-Ahabi labendlu yakhe, elizakwehluleka. UThixo usekwenzile lokho akuthembisa ngenceku yakhe u-Elija.”"},{"book":"2 AmaKhosi","chapter":"10","verse":"11","text":"Ngakho uJehu wabulala bonke eJezerili abendlu ka-Ahabi ababesele, kanye lezikhulu zakhe, abangane bakhe abasekhwapheni labaphristi bakhe, akusalanga muntu kwabendlu ka-Ahabi."},{"book":"2 AmaKhosi","chapter":"10","verse":"12","text":"UJehu waphuma njalo waqonda eSamariya. EBhethi-Ekhedi yaBelusi,"},{"book":"2 AmaKhosi","chapter":"10","verse":"13","text":"wahlangana lezihlobo zika-Ahaziya inkosi yakoJuda wababuza wathi, “Lingobani lina na?”"},{"book":"2 AmaKhosi","chapter":"10","verse":"14","text":"Yena wathi ezincekwini zakhe, “Bathatheni bephila!” Ngakho babathatha bephila bayababulalela emthonjeni weBhethi-Ekhedi, babengamadoda angamatshumi amane. Kakho loyedwa abamtshiya ephila."},{"book":"2 AmaKhosi","chapter":"10","verse":"15","text":"Ngemva kokusuka kwakhe lapho, wahlangana loJehonadabi indodana kaRekhabi, owayesendleleni ezomhlangabeza. UJehu wambingelela wathi, “Wena uvumelana lami na, njengoba mina ngikanye lawe?”"},{"book":"2 AmaKhosi","chapter":"10","verse":"16","text":"UJehu wasesithi, “Woza sihambe ngiyekutshengisa ukuphitshekela kwami uThixo.” Ngakho wagada laye enqoleni yakhe yokulwa."},{"book":"2 AmaKhosi","chapter":"10","verse":"17","text":"UJehu uthe efika eSamariya, wabulala bonke ababesele khonale abendlu ka-Ahabi, wababhubhisa njengokutsho kwelizwi likaThixo ekhuluma ku-Elija."},{"book":"2 AmaKhosi","chapter":"10","verse":"18","text":"Ngakho uJehu wasebuthanisa abantu bonke wasesithi kubo, “U-Ahabi ubekhonza uBhali kancinyane; uJehu uzamkhonza kakhulu."},{"book":"2 AmaKhosi","chapter":"10","verse":"19","text":"Ngakho ngibizelani bonke abaphrofethi bakaBhali, zonke izikhonzi zakhe labaphristi bakhe. Linanzelele ukuthi kakho loyedwa ozasala, ngoba ngifuna ukwenza umhlatshelo omkhulu kuBhali. Ongayikubuya kasayikuphila.” UJehu wayebakhohlisa ngoba wayedinga ukubhubhisa abafundisi bakaBhali."},{"book":"2 AmaKhosi","chapter":"10","verse":"20","text":"UJehu wasesithi, “Bizani umhlangano wokudumisa uBhali.” Basebewumemezela."},{"book":"2 AmaKhosi","chapter":"10","verse":"21","text":"Wasethumela ilizwi kulolonke elako-Israyeli, beza bonke abafundisi bakaBhali; kakho loyedwa ongezanga. Bagcwala baminyana ethempelini likaBhali kusukela emsamo kusiya emnyango."},{"book":"2 AmaKhosi","chapter":"10","verse":"22","text":"UJehu wasesithi kulowo owayegcina izigqoko zabakhonza uBhali, “Balethele izigqoko bonke abakhonza uBhali.” Ngakho wabalethela lezozigqoko."},{"book":"2 AmaKhosi","chapter":"10","verse":"23","text":"UJehu loJehonadabi indodana kaRekhabi bangena ethempelini likaBhali. UJehu wathi kubakhonzi bakaBhali, “Linanzelele kungangeni loyedwa oyinceku kaThixo enkonzweni yenu, akube ngabakhonzi bakaBhali kuphela.”"},{"book":"2 AmaKhosi","chapter":"10","verse":"24","text":"Ngakho bangena banikela benza leminikelo yokutshiswa. UJehu wayebeke amadoda angamatshumi ayisificaminwembili wawaqonqosela wathi, “Loba ngubani ozayekela omunye walamadoda engiwabeke ezandleni zenu ephunyuka, ngizaphindisela ngempilo yakhe.”"},{"book":"2 AmaKhosi","chapter":"10","verse":"25","text":"UJehu wathi eseqedile ukunikela umnikelo wokutshiswa, wathi kubalindi lezikhulu zebutho, “Ngenani liyebabulala; kungabikho loyedwa ozaphunyuka.” Ngakho babatshaya ngenkemba bababhubhisa. Abalindi lezikhulu balahlela phandle izidumbu basebengena ethempelini likaBhali elingaphakathi."},{"book":"2 AmaKhosi","chapter":"10","verse":"26","text":"Bakhipha ilitshe elikhonzwayo likaBhali balitshisa."},{"book":"2 AmaKhosi","chapter":"10","verse":"27","text":"Balidiliza lelolitshe likaBhali elikhonzwayo babhidliza lethempeli lakhe, balenza laba yindlu yokuyela ngaphandle kuze kube lalamuhla lokhu."},{"book":"2 AmaKhosi","chapter":"10","verse":"28","text":"Ngalokho uJehu wadiliza ukholo lukaBhali ko-Israyeli."},{"book":"2 AmaKhosi","chapter":"10","verse":"29","text":"Kodwa, yena katshiyananga lezono zikaJerobhowamu indodana kaNebhathi, lezo ayebangele u-Israyeli ukuzenza, ukukhonza amathole egolide eBhetheli laseDani."},{"book":"2 AmaKhosi","chapter":"10","verse":"30","text":"UThixo wathi kuJehu, “Njengoba wenze kuhle ngokuphelelisa lokho okufaneleyo phambi kwami njalo wenze konke ebengikumisele abendlu ka-Ahabi, abendlu yakho bazabusa ko-Israyeli kuze kube yisizukulwane sesine.”"},{"book":"2 AmaKhosi","chapter":"10","verse":"31","text":"Kodwa uJehu kazange ananzelele ukugcina umthetho kaThixo, uNkulunkulu ka-Israyeli, ngenhliziyo yakhe yonke. Kazange atshiyane lezono ezazisenziwa nguJerobhowamu, lezo ayebangele u-Israyeli ukuba azenze."},{"book":"2 AmaKhosi","chapter":"10","verse":"32","text":"Ngalezonsuku uThixo waqalisa ukwehlisa inani labako-Israyeli. UHazayeli wanqoba ama-Israyeli kulolonke ilizwe lawo,"},{"book":"2 AmaKhosi","chapter":"10","verse":"33","text":"empumalanga yeJodani kulolonke eleGiliyadi (kuthatha umango kaGadi, okaRubheni lokaManase), kusukela e-Aroweri ngaseSihotsheni se-Arinoni kusiyaphutsha eGiliyadi kungena eBhashani."},{"book":"2 AmaKhosi","chapter":"10","verse":"34","text":"Okunye kwezehlakalo lezenzo ngokubusa kukaJehu, konke akwenzayo, aphumelela kukho, akulotshwanga yini egwalweni lwembali yamakhosi ako-Israyeli na?"},{"book":"2 AmaKhosi","chapter":"10","verse":"35","text":"UJehu wafa walala kuboyise emathuneni aseSamariya. UJehowahazi indodana yakhe yathatha ubukhosi yabusa."},{"book":"2 AmaKhosi","chapter":"10","verse":"36","text":"UJehu isikhathi abusa ngaso u-Israyeli eseSamariya kwaba yiminyaka engamatshumi amabili lasificaminwembili."}]}