{"data":[{"book":"Luka","chapter":"7","verse":"1","text":"Yesu viyamambukize kuwafundiza wanhu, kachola Kapelinaumu."},{"book":"Luka","chapter":"7","verse":"2","text":"Ako kukala na mkulu imoja wa wakalizi gana wa Kilumi yakalile na msang'hanaji wake mtamu ng'hani, na kalonda kufa. Nayo mkulu ayo kakala yomnogela ng'hani msang'hanaji ayo.Mkulu wa wakalizi gana wa Kilumi"},{"book":"Luka","chapter":"7","verse":"3","text":"Mkulu ayo viyahulike mbuli za Yesu, kawatuma wavele wayagwe wa Wayahudi wampule Yesu yeze kumuhonya msang'hanaji wake."},{"book":"Luka","chapter":"7","verse":"4","text":"Avo wamcholela Yesu, wampula ng'hani, wamulongela, “Munhu ino kofaya umtaze."},{"book":"Luka","chapter":"7","verse":"5","text":"Kowanogela wanhu na vivija katuzengela ng'anda ya kumpula Imulungu.”"},{"book":"Luka","chapter":"7","verse":"6","text":"Avo Yesu kachola nao. Viyakalile behi na ng'anda ya mkulu ija, mkulu ija kawatuma mbwiga zake wamulongele Yesu, “Go mkulu, sikuuigaze kwiza ukae, kwavija niye sifaya gweye wingile mng'anda yangu,"},{"book":"Luka","chapter":"7","verse":"7","text":"vivija niiyona sifaya hata kwiza kumwako. Lakini longa mbuli iiyeka, na msang'hanaji wangu kohona."},{"book":"Luka","chapter":"7","verse":"8","text":"Kwavija na niye vivija na hasi ya udahi wa wakulu na nina wakalizi hasi yangu. Nahamulongela ino, ‘Chola!’ nayo kochola, nahamulongela iyagwe, ‘Izo!’ nayo kokwiza, vivija nahamulongela msang'hanaji wangu, ‘Tenda vino!’ nayo kotenda vivo.”"},{"book":"Luka","chapter":"7","verse":"9","text":"Yesu viyahulike avo kakanganya ng'hani, kahinduka, kalulongela lunhu lwa wanhu lukalile lomkweleleza, “Nowalongela, sinamona munhu yeli na tamanilo kulu kamba dino, hata mwiisi ya Izilaeli!”"},{"book":"Luka","chapter":"7","verse":"10","text":"Wanhu waja watumigwe wabwela kuna ing'anda ya mkulu ija, wamvika msang'hanaji ija kahona."},{"book":"Luka","chapter":"7","verse":"11","text":"Kumwande, Yesu kachola kudibuga dimoja dikemigwe Naini. Kailongoza na wanahina zake na lunhu mkulu lwa wanhu."},{"book":"Luka","chapter":"7","verse":"12","text":"Viyakalile habehi na ulwivi mkulu wa kwingilila kudibuga dijo, wanhu wapapile maiti ga mbwanga wakala olawa kunze kudibuga, ochola kuzika. Mbwanga ayo yafile kakala mwana yeli yaiyeka wa mtwanzi yakalile mgane. Wanhu wengi wa buga ijo wakala hamoja na mtwanzi ayo."},{"book":"Luka","chapter":"7","verse":"13","text":"Mndewa Yesu viyamone mtwanzi ayo, kamonela bazi, kamulongela, “Sikuulile.”"},{"book":"Luka","chapter":"7","verse":"14","text":"Abaho kagenda, kalukwasa ulusazi luwaitambalize maiti ya mbwanga ija. Wanhu walupapile ulusazi luja wema. Yesu kalonga, “Mbwanga! Nokulongela, lamuka.”"},{"book":"Luka","chapter":"7","verse":"15","text":"Mbwanga ija yafile kalamuka, kasonga kulonga. Abaho Yesu kamgwaa mama ija mwanage."},{"book":"Luka","chapter":"7","verse":"16","text":"Wanhu wose wengila bwembwe na wamtogola Imulungu. Walonga, “Mtula ndagu mkulu wa Imulungu katulawilila hamwetu! Imulungu keza kuwakombola wanhu zake!”"},{"book":"Luka","chapter":"7","verse":"17","text":"Mbuli zino za Yesu zenela mwiisi yose ya Yudea na isi zili mmabehi."},{"book":"Luka","chapter":"7","verse":"18","text":"Wanahina zake Yohana Mbatizaji wamulongela Yohana mbuli zose zino. Nayo kawakema wanahina zake wabili mna iwanahina zake,"},{"book":"Luka","chapter":"7","verse":"19","text":"kawatuma wachole kwa Mndewa wakamuuze, “Vino gweye ayo ija iyalongile Yohana Mbatizaji kokwiza, hebu tumbete iyagwe?”"},{"book":"Luka","chapter":"7","verse":"20","text":"Viwavikile kwa Yesu, wamulongela, “Yohana Mbatizaji katutuma tukuuze, kamba gweye ayo ija yalongile kokwiza, hebu tumbete iyagwe?”"},{"book":"Luka","chapter":"7","verse":"21","text":"Kipindi kikija Yesu kawahonya wanhu wengi wakalile watamu, wakalile ogaya, wakalile na vinyamkela na kawatenda wanhu wengi wakalile wasuwameso walole."},{"book":"Luka","chapter":"7","verse":"22","text":"Avo Yesu kawedika, “Bweleni mkamulongele Yohana gaja gomuhulika na kugona, wasuwameso olola, mbetembete otembela, na weli na utamu wa dikulu ohonyigwa, na wanhu hawahulika ohulika, wafile ozilibuka, na wakiwa opeteligwa Mbuli Inogile."},{"book":"Luka","chapter":"7","verse":"23","text":"Kamweda munhu ija yelibule shaka na niye!”"},{"book":"Luka","chapter":"7","verse":"24","text":"Wanahina wa Yohana viwasegele, Yesu kasonga kululongela lunhu luja mbuli ya Yohana, “Vino vimucholile kuluwala, muchola kulola choni? Muchola kulola lusanze vilutigisigwa na beho?"},{"book":"Luka","chapter":"7","verse":"25","text":"Vino muchola kulola choni? Muchola kumulola munhu yavalile viwalo vinogile? Wanhu iwovala viwalo vinogile, weli na ugima wa kubwihila okala mzing'anda za wandewa!"},{"book":"Luka","chapter":"7","verse":"26","text":"Nongeleni, vino muchola kulola choni? Muchola kumulola mtula ndagu wa Imulungu? Ona, lakini mona vingi ng'hani kubanza mtula ndagu wa Imulungu."},{"book":"Luka","chapter":"7","verse":"27","text":"Kwavija Yohana ayo yalongigwe mna Gamaandiko Gang'alile, ‘Imulungu kalonga, nomtuma msenga wangu yakulongolele, yaitande nzila yako.’ ”"},{"book":"Luka","chapter":"7","verse":"28","text":"Yesu kamambukiza kulonga, “Nowalongela, Yohana ni munhu mkulu kubanza munhu yoyose yakalile mwiisi. Lakini yeli mdodo Muundewa wa Imulungu ni munhu mkulu kubanza Yohana.”"},{"book":"Luka","chapter":"7","verse":"29","text":"Wanhu wose wamuhulike, hata wabokela kodi, wamtogola Imulungu kamba kanoga na wakala wabatizigwe na Yohana."},{"book":"Luka","chapter":"7","verse":"30","text":"Lakini Mafalisayo na wafundiza Malagizo ga Musa walema kutenda ga Imulungu, kwavija walema kubatizigwa na Yohana."},{"book":"Luka","chapter":"7","verse":"31","text":"Yesu kagendelela kulonga, “Vino niwasimulile kwa lusimo gani wanhu wa lukolo luno? Vino waigala na choni?"},{"book":"Luka","chapter":"7","verse":"32","text":"Waigala na wana wadodo wakalile mdigulilo. Kibumbila kimoja chokikemelela kibumbila kiyagwe, ‘Tuwatowela ng'ombe sugu, lakini hamuvinile bule! Tuwembila nyila za kuindilo, lakini hamulilile bule!’"},{"book":"Luka","chapter":"7","verse":"33","text":"Yohana Mbatizaji keza, kafunga kuja na hang'wile divai, mweye mulonga, ‘Kana kinyamkela!’"},{"book":"Luka","chapter":"7","verse":"34","text":"Mwana wa Munhu keza, kaja na kung'wa, mweye mulonga, ‘Muloleni munhu ino! Mmelo na mulevi, mbwiga wa wabokela kodi na wanhu waja otenda nzambi!’"},{"book":"Luka","chapter":"7","verse":"35","text":"Lakini nzewele ya Imulungu yokoneka inoga kwa wanhu waja wose oitogola.”"},{"book":"Luka","chapter":"7","verse":"36","text":"Mfalisayo imoja kamgoneka Yesu yakaje na heyo ndiya ya ichungulo. Avo Yesu kachola kuna ing'anda ya Mfalisayo, kakala na kuja."},{"book":"Luka","chapter":"7","verse":"37","text":"Kudibuga dija kukala na mtwanzi imoja yakalile yotenda nzambi. Kahulika kamba Yesu kakala yoja mng'anda ya Mfalisayo ayo, avo kasola nyhupa ya alabasita imemile mavuta gonung'hila goya ga bei ng'hulu."},{"book":"Luka","chapter":"7","verse":"38","text":"Kema kuchugu, habehi na magulu ga Yesu kolila, mahozi gake galagalila mgamagulu ga Yesu. Abaho kagahangusa magulu ga Yesu kwa mvili zake, kaganonela na kagagidila mavuta."},{"book":"Luka","chapter":"7","verse":"39","text":"Mfalisayo ija viyone avo, kailongela, “Maza munhu ino yakalile mtula ndagu wa Imulungu, yahamjuwile mtwanzi ino yomgoga kavilihi, yahamjuwile kamema nzambi!”"},{"book":"Luka","chapter":"7","verse":"40","text":"Yesu kamulongela, “Simoni, nina mbuli ya kukulongela.”"},{"book":"Luka","chapter":"7","verse":"41","text":"Yesu kasonga kumulongela, “Kukala na wanhu wabili wakopile sente kwa munhu yokopesha sente. Imoja kakopa sente magana matano, na iyagwe kakopa malongo matano."},{"book":"Luka","chapter":"7","verse":"42","text":"Wose wabili hawadahile kumuliha, avo munhu ija kawalekelela wose. Vino nani mna iwanhu waja yonda yamnogele ng'hani munhu ija?”"},{"book":"Luka","chapter":"7","verse":"43","text":"Simoni kamwidika, “Vinikona niye kokuwa ija yalekeleligwe sente nyingi.”"},{"book":"Luka","chapter":"7","verse":"44","text":"Abaho kamuhindukila mtwanzi ija na kamulongela Simoni, “Komona mtwanzi ino? Niza kuna ikae yako, hungwelele mazi ga kusunha magulu gangu, lakini mtwanzi ino kagasunha magulu gangu kwa mahozi gake na kagahangusa kwa mvili zake."},{"book":"Luka","chapter":"7","verse":"45","text":"Gweye hunibokele kwa kuninonela, lakini mtwanzi ino halekile kuganonela magulu gangu tangu vinizile."},{"book":"Luka","chapter":"7","verse":"46","text":"Hunibakile pala jangu mavuta, lakini mtwanzi ino kambakaza magulu gangu mavuta gonung'hila goya."},{"book":"Luka","chapter":"7","verse":"47","text":"Nokulongela, nzambi zake nyingi zigeligwa kumgongo, lekaavo kalagusa unogelwa mkulu. Lakini munhu yoyose yeli na nzambi kidogo zigeligwe kumgongo, kolagusa unogelwa mdodo.”"},{"book":"Luka","chapter":"7","verse":"48","text":"Abaho Yesu kamulongela mtwanzi ija, “Nzambi zako zigeligwa kumgongo.”"},{"book":"Luka","chapter":"7","verse":"49","text":"Wanhu wayagwe wakalile hamoja na Yesu kuna indiya, wasonga kuilongela, “Ino munhu gani yodaha kuzigela kumgongo nzambi za wanhu?”"},{"book":"Luka","chapter":"7","verse":"50","text":"Lakini Yesu kamulongela mtwanzi ija, “Kutamanila kwako kukukombola. Genda moyo uholile.”"}]}