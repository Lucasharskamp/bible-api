{"data":[{"book":"Luka","chapter":"21","verse":"1","text":"Yesu niyo enula meso yakwe na kukaula wagoli ivo wakulava, malavo mwe kindolo."},{"book":"Luka","chapter":"21","verse":"2","text":"Naho niyo amuwona mvele yumwenga abanikilwe ni mgosiwe alavile watundu wakwe waidi."},{"book":"Luka","chapter":"21","verse":"3","text":"Yesu niyo agamba, “Nawagambilani ikindedi, mvele uyu abanikilwe ni mgosiwe kalava malavo makulu mwe iki kindolo kujink'ha wose."},{"book":"Luka","chapter":"21","verse":"4","text":"Kwaviya want'hu wose walava malavo yawe mwe amatundu yadya yongezekele, mna uyu mvele na ukiwa ananao kalava kia kikuunga kimwambize mwe wikazi wakwe.”"},{"book":"Luka","chapter":"21","verse":"5","text":"Want'hu watuhu nawakalonga mbuli ye nyumba ya Mnungu, uwedi wakwe na viya dihambigwe kwa maiwe hamwenga na malavo want'hu nawakalava, Yesu niyo agamba,"},{"book":"Luka","chapter":"21","verse":"6","text":"“Yano yose mkuyakaula, mazuwa yeza hadisigale iwe mnanga mwa mnyawe hedimoligwe.”"},{"book":"Luka","chapter":"21","verse":"7","text":"Mna niyo wamwuza, “Mhinizi mbuli izo nezilaile ini? Naho mbuli zani zikunga zilagise kugamba mbuli izo zihagihi kulaila?”"},{"book":"Luka","chapter":"21","verse":"8","text":"Yesu niyo awahitula, “Kauleni sema mnadantilizwe. Kwaviya want'hu wengi naweze kwe dizina dyangu wakagamba, ‘Miye nuyo Yesu!’ na ‘udya umuda wihagihi!’ mna nyuwe msekuwabasa."},{"book":"Luka","chapter":"21","verse":"9","text":"Mna mneva mbuli za nk'hondo, na seselo za nk'hondo msekogoha, mbuli izo zaungigwa zinde kulaila. Mna udya umwisho nounde ukei.”"},{"book":"Luka","chapter":"21","verse":"10","text":"Yesu niyo agendeela kuwagambila, “Isi naitoane na isi nt'huhu, na useuta nautoane na useuta mtuhu.”"},{"book":"Luka","chapter":"21","verse":"11","text":"Nokunde na visingisa va isi kila hant'hu, na gumbo, na unyonge wa tauni kila hant'hu na mbuli za wogofi hamwenga na vilagiso kulawa kulanga."},{"book":"Luka","chapter":"21","verse":"12","text":"Umwo yose ayo hayanati kulaila, nawamigwileni na kuwatoa, hamwenga na kuwegalani mwe zinyumba za Mnungu na kuwavugaila mndani, na mlongelezwe kwa mazumbe na maliwale mwe mbuli ye dizina dyangu."},{"book":"Luka","chapter":"21","verse":"13","text":"Aho elo naho mkuungigwa mlonge uwona mwe mbuli yedi ya Mnungu."},{"book":"Luka","chapter":"21","verse":"14","text":"Mna msekogoha na kubanikanyanya mwe imioyo yenyu kugamba nomlonge mbwai."},{"book":"Luka","chapter":"21","verse":"15","text":"Kwaviya neniwenk'heni mbuli zedi zo ukulonga zikunga zileke wakumihiya wasekudaha kuhigana nanywe."},{"book":"Luka","chapter":"21","verse":"16","text":"Nomlemelwe na welesi wenyu na wandugu zenyu hamwenga na wambuya zenyu, na watuhu nao nawamikomeni."},{"book":"Luka","chapter":"21","verse":"17","text":"Want'hu wose nawamiihieni Kwaviya mkunitimila miye."},{"book":"Luka","chapter":"21","verse":"18","text":"Mna hata fili imwenga mwe imitwi yenyu heyage."},{"book":"Luka","chapter":"21","verse":"19","text":"Kwaviya mkufinyiliza, nomhonye imioyo yenyu."},{"book":"Luka","chapter":"21","verse":"20","text":"Aho mkunga muwone mzi wa Yelusalemu uzungulukwa na wank'hondo, naho kumbukileni kugamba umuda wakwe wa kubanangwa ubula."},{"book":"Luka","chapter":"21","verse":"21","text":"Niyo elo wadya we Yudeya wagulukile kwe imilima, wadya we kwo mzi wafose, na wadya we kwe zink'honde wasekuya kwo mzi wa yelusalemu."},{"book":"Luka","chapter":"21","verse":"22","text":"Kwaviya mazuwa ayo ni amazuwa ya masulumizo, vileke yakelavilize yadya yawandikwe."},{"book":"Luka","chapter":"21","verse":"23","text":"Nk'hondo ina wavele wabovu na wadya wakonk'heza mwe amazuwa ayo, Kwaviya nokunde na masulumizo mengi mwe isi na maya ya Mnungu nayawezile want'hu awa."},{"book":"Luka","chapter":"21","verse":"24","text":"Watuhu nawakomwe na mabamba, watuhu nawatahigwe kulawa mwe zisi zose, na mzi wa Yelusalemu nouguhigwe na want'hu wa isi nt'huhu mpaka lupisi wawe wize usile."},{"book":"Luka","chapter":"21","verse":"25","text":"Nokutende na vilagiso kwe dizuwa, no umnenge na kwe zint'hondo. Isi zose nezitende na masulumizo, wose nawengile mtuso ko msindo wo mjubwaniso we ibahali."},{"book":"Luka","chapter":"21","verse":"26","text":"Want'hu wengilaga kizingizo cha wogofi, kwa yadya yakuunga yalaile mwe isi yose, kwaviya udahi wa kwe mbingu nousingisike."},{"book":"Luka","chapter":"21","verse":"27","text":"Aaho niho nawamwone Mwana wa Adamu akaseela na mavunde kulawa kwa Mnungu, kamema udahi mkulu na uwedi utendese."},{"book":"Luka","chapter":"21","verse":"28","text":"Umwo izimbuli izo zikakonga kulaila sangalaleni, nokwinula imitwi yenyu Kwaviya uhonyi wenyu uhagihi."},{"book":"Luka","chapter":"21","verse":"29","text":"Yesu niyo awagambila umliganyizo uno, “Ukauleni ivo wili mtini ne miti mituhu yose."},{"book":"Luka","chapter":"21","verse":"30","text":"Mtini unakonga kusuka mani, aho nommanye umuda we kiangazi wihaguhi."},{"book":"Luka","chapter":"21","verse":"31","text":"Saivo, mneza kuwona mbuli izo zikalaila mmanye kugamba Useuta wa Mnungu wihagihi."},{"book":"Luka","chapter":"21","verse":"32","text":"“Nawagambilani ikindedi, cheleko iki, hechomboke ayo yakanda yakei kulaila."},{"book":"Luka","chapter":"21","verse":"33","text":"Mbingu ne isi vyose nevomboke, mna ulosi wangu howomboke na zuwa."},{"book":"Luka","chapter":"21","verse":"34","text":"“Mkekaulise, imiyoyo yenyu, inase ikazamilwa ni uhank'hu na ukolwa ne zimbuli zo wikazi aya, zuwa diya niyo dyamizilani enga viya mtego ukugwila."},{"book":"Luka","chapter":"21","verse":"35","text":"Kwaviya zuwa idyo nediwezile enga viya mtego ukufyuka kwa wose wakwikala mwe Isi."},{"book":"Luka","chapter":"21","verse":"36","text":"Sinyiseni, lombezeni Mnungu mazuwa yose vileke mpate udahi ukunga vileke mjink'he vedi mwe izimbuli zose zikunga zilaile, naho uleke mnde na udahi wakukimala kwakwe mwana wa Adamu.”"},{"book":"Luka","chapter":"21","verse":"37","text":"Kila zuwa Yesu naakahiniza mwe nyumba ya nk'hulu ya Mnungu, naho nekilo naakaita ko kugona kwo lugulu lwe mizeituni."},{"book":"Luka","chapter":"21","verse":"38","text":"Want'hu wose na wakaita kwe Nyumba nk'hulu ya Mungu vileke wamtegeleze."}]}