{"data":[{"book":"Yosuwe","chapter":"4","verse":"1","text":"Ɲama birin to gɛ Yurudɛn igiride, Alatala naxa a masen Yosuwe bɛ,"},{"book":"Yosuwe","chapter":"4","verse":"2","text":"«Wo xɛmɛ fu nun firin mayegeti ɲama ya ma, bɔnsɔɛ keren, xɛmɛ keren."},{"book":"Yosuwe","chapter":"4","verse":"3","text":"Wo xa e yaamari e xa gɛmɛ fu nun firin tongo Yurudɛn xure tagi sɛrɛxɛdubɛe sanyi xaraxie nu tixi dɛnnaxɛ. Wo e xanin yire wo kɔɛ radangima dɛnnaxɛ.»"},{"book":"Yosuwe","chapter":"4","verse":"4","text":"Yosuwe naxa xɛmɛ fu nun firinyie xili e naxee mayegetixi Isirayilakae ya ma, bɔnsɔɛ keren, xɛmɛ keren."},{"book":"Yosuwe","chapter":"4","verse":"5","text":"Yosuwe naxa a fala e bɛ, «Wo dangi wo Marigi Alatala xa saatɛ kankira ya ra, wo xa siga Yurudɛn xure tagi. Wo tan mixi keren kerenma birin xa gɛmɛ keren keren tongo Isirayila bɔnsɔɛ kɔnti ma, wo a dɔxɔ wo tunkie fari,"},{"book":"Yosuwe","chapter":"4","verse":"6","text":"alako na xa findi tɔnxuma ra wo tagi. Wo xa die fama wo maxɔrinde tina, ‹Yi gɛmɛe findixi wo bɛ munse ra?›"},{"book":"Yosuwe","chapter":"4","verse":"7","text":"Wo a falama nɛ e bɛ, ‹Yi nan a masenxi a Yurudɛn ye bolon nɛ Alatala xa saatɛ kankira ya ra. A nu Yurudɛn igirima tɛmui naxɛ, xure ye birin naxa bolon. Yi gɛmɛe findixi ɲɔxɔ rasiga se nan na Isirayilakae bɛ tɛmui birin.›»"},{"book":"Yosuwe","chapter":"4","verse":"8","text":"Yosuwe naxan fala Isirayilakae bɛ, e naxa na raba. E naxa gɛmɛ fu nun firinyie tongo Yurudɛn xure tagi, alɔ Alatala a masen Yosuwe bɛ ki naxɛ, e sa e tongo Isirayila bɔnsɔɛ kɔnti ma. E naxa e xanin ɲama yonkinde, e e dɔxɔ naa."},{"book":"Yosuwe","chapter":"4","verse":"9","text":"Yosuwe naxa gɛmɛ fu nun firin gbɛtɛe malan Yurudɛn xure tagi, Ala xa saatɛ kankira xaninmae nu tixi dɛnnaxɛ. Han to na gɛmɛ malanxie na naa."},{"book":"Yosuwe","chapter":"4","verse":"10","text":"Sɛrɛxɛdubɛ naxee nu saatɛ kankira xaninma, nee naxa ti Yurudɛn xure tagi, han ɲama gɛ Alatala xa yaamari birin nabatude, alɔ Annabi Munsa nu bara a masen Yosuwe bɛ ki naxɛ. Ɲama birin naxa dangi mafuren mafuren."},{"book":"Yosuwe","chapter":"4","verse":"11","text":"E to bara gɛ dangide, sɛrɛxɛdubɛe naxa dangi ɲama ya ra, e nun Alatala xa saatɛ kankira."},{"book":"Yosuwe","chapter":"4","verse":"12","text":"Ruben bɔnsɔɛ, Gadi bɔnsɔɛ, nun Manasi bɔnsɔɛ sɛɛti naxa dangi, e ti e gereso ki ma Isirayila ɲama ya ra, alɔ Annabi Munsa a fala e bɛ ki naxɛ."},{"book":"Yosuwe","chapter":"4","verse":"13","text":"Geresoe mixi wulu tongo naani ɲɔndɔn naxa dangi Alatala ya tode ra, geresose na e yi ra, e rɛdixi sigafe ra Yeriko fiili ma gere sode."},{"book":"Yosuwe","chapter":"4","verse":"14","text":"Na lɔxɔɛ Alatala naxa Yosuwe xili gbo Isirayilakae birin ya xɔri. E naxa a binya a xa simaya kui alɔ e nu Annabi Munsa binyama ki naxɛ."},{"book":"Yosuwe","chapter":"4","verse":"15","text":"Na xanbi Alatala naxa a masen Yosuwe bɛ,"},{"book":"Yosuwe","chapter":"4","verse":"16","text":"«Sɛrɛxɛdubɛe yaamari, naxee sɛriyɛ kankira xaninma, e xa te Yurudɛn xure kui.»"},{"book":"Yosuwe","chapter":"4","verse":"17","text":"Yosuwe naxa sɛrɛxɛdubɛe yaamari, «Wo te Yurudɛn xure kui.»"},{"book":"Yosuwe","chapter":"4","verse":"18","text":"Sɛrɛxɛdubɛ naxee Alatala xa saatɛ kankira xaninma, nee nu e sanyi talama tɛmui naxɛ kelife ra Yurudɛn xure kui, Yurudɛn ye man naxa gbilen a yire, a man naxa a ɲɛrɛ fɔlɔ alɔ a singe. A naxa banbaran yɛ Yurudɛn yire birin ma."},{"book":"Yosuwe","chapter":"4","verse":"19","text":"Ɲama keli Yurudɛn xure kike singe xi fu nde nɛ, e fa sa yonkin Giligali, Yeriko sogetede biri."},{"book":"Yosuwe","chapter":"4","verse":"20","text":"Yosuwe naxa gɛmɛ fu nun firinyie malan Giligali, e naxee tongo Yurudɛn xure tagi,"},{"book":"Yosuwe","chapter":"4","verse":"21","text":"A naxa a fala Isirayilakae bɛ, «Xa wo xa die sa wo maxɔrin yi gɛmɛe xa fe ra,"},{"book":"Yosuwe","chapter":"4","verse":"22","text":"wo xa e yaabi, ‹Isirayila yi Yurudɛn xure igiri a xaraxi nan na.›"},{"book":"Yosuwe","chapter":"4","verse":"23","text":"Wo Marigi Alatala yi xure xaraxi wo ya xɔri nɛ, han wo birin naxa gɛ dangide alɔ wo Marigi Alatala a raba Xulunyumi Baa ra ki naxɛ. Na naxa xara muxu ya xɔri han muxu birin naxa gɛ a igiride,"},{"book":"Yosuwe","chapter":"4","verse":"24","text":"alako duniɲa si birin xa nɔ a kolonde Alatala xɔnyɛ findixi xɔnyɛ barakaxi nan na, wo man xa gaaxu wo Marigi Alatala ya ra.»"}]}