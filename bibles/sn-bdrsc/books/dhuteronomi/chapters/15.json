{"data":[{"book":"Dhuteronomi","chapter":"15","verse":"1","text":"Pakupera kwamakore manomwe oga oga munofanira kudzima zvikwereti."},{"book":"Dhuteronomi","chapter":"15","verse":"2","text":"Iyi ndiyo nzira yazvinofanira kuitwa nayo: Mumwe nomumwe akapa chikwereti anofanira kudzima icho chaakakweretesa hama yake muIsraeri. Haangarevi chikwereti kune wokwake muIsraeri, kana hama yake, nokuti nguva yaJehovha yokudzima zvikwereti yaparidzwa."},{"book":"Dhuteronomi","chapter":"15","verse":"3","text":"Ungareva hako chikwereti kubva kumutorwa, asi unofanira kudzima chikwereti chipi zvacho chakakweretwa nehama yako."},{"book":"Dhuteronomi","chapter":"15","verse":"4","text":"Kunyange zvakadaro, hapafaniri kuva nomurombo pakati penyu, nokuti munyika iyo Jehovha Mwari wenyu yaari kukupai kuti ive yenyu senhaka, achakuropafadzai kwazvo,"},{"book":"Dhuteronomi","chapter":"15","verse":"5","text":"kana chete mukanyatsoteerera Jehovha Mwari wenyu nokuchenjerera kutevera mirayiro yake yose yandiri kukupai nhasi."},{"book":"Dhuteronomi","chapter":"15","verse":"6","text":"Nokuti Jehovha Mwari wenyu achakuropafadzai sezvaakavimbisa, uye imi muchapa zvikwereti kundudzi zhinji asi imi hamungakwereti kubva kurudzi rupi zvarwo. Muchatonga ndudzi zhinji asi hapana rudzi ruchakutongai."},{"book":"Dhuteronomi","chapter":"15","verse":"7","text":"Kana pane murombo pakati pehama dzenyu mune ripi zvaro guta renyika iyo Jehovha ari kukupai musaomesa mwoyo kana kupfumbatira ruoko kuhama yenyu inoshayiwa."},{"book":"Dhuteronomi","chapter":"15","verse":"8","text":"Asi munofanira kutambanudzira ruoko uye mugopa hama yenyu pachena chipi nechipi chaanoshayiwa."},{"book":"Dhuteronomi","chapter":"15","verse":"9","text":"Muchenjerere kuti murege kuva nomufungo wakaipa uyu wokuti: “Gore rechinomwe, gore rokudzima zvikwereti, rava pedyo,” kuitira kuti murege kuratidza mwoyo wakaipa kuhama yenyu inoshayiwa nokurega kumupa chinhu. Iye achachema kuna Jehovha pamusoro penyu, uye imi muchabatwa nemhosva yokuita chivi."},{"book":"Dhuteronomi","chapter":"15","verse":"10","text":"Upe zvakawanda uye urege kumupa nomwoyo unogununʼuna; ipapo nokuda kwechinhu ichi Jehovha Mwari wako achakuropafadza mumabasa ako ose uye pane chimwe nechimwe chaunobata noruoko rwako."},{"book":"Dhuteronomi","chapter":"15","verse":"11","text":"Varombo vachagara varimo munyika. Naizvozvo ndinokurayira kuti utambanudze maoko kuhama dzako varombo navanoshayiwa munyika yako."},{"book":"Dhuteronomi","chapter":"15","verse":"12","text":"Kana mumwe wako wechiHebheru, murume kana mukadzi, achinge azvitengesa kwauri uye achinge akushandira kwamakore matanhatu, mugore rechinomwe unofanira kumusunungura umurege aende."},{"book":"Dhuteronomi","chapter":"15","verse":"13","text":"Zvino kana uchinge wamusunungura usamusiya achienda asina chinhu."},{"book":"Dhuteronomi","chapter":"15","verse":"14","text":"Mugovere zvakawanda kubva pamakwai ako, napaburiro rako uye napachisviniro chako chewaini. Mupe sokuropafadzwa kwawakaitwa naJehovha Mwari wako."},{"book":"Dhuteronomi","chapter":"15","verse":"15","text":"Rangarirai kuti imi maimbova varanda muIjipiti uye Jehovha Mwari wenyu akakudzikinurai. Nokudaro ndinokupai murayiro uyu nhasi."},{"book":"Dhuteronomi","chapter":"15","verse":"16","text":"Asi kana muranda wako akati kwauri, “Handidi kukusiyai,” nokuti anokuda iwe nemhuri yako uye zvakamunakira kuva newe,"},{"book":"Dhuteronomi","chapter":"15","verse":"17","text":"ipapo utore runji ugourura nzeve yake narwo pagonhi, uye achava muranda wako nokusingaperi. Uite zvimwe chetezvo kumurandakadzi wako."},{"book":"Dhuteronomi","chapter":"15","verse":"18","text":"Usachiona sechinhu chakaoma kusunungura muranda wako, nokuti kukushandira kwake pamakore matanhatu kwakapfuura kakapetwa kaviri kushanda kwouyo anoshandira mubayiro. Uye Jehovha Mwari wako achakuropafadza mune zvose zvaunoita."},{"book":"Dhuteronomi","chapter":"15","verse":"19","text":"Tsaurira Jehovha Mwari wako chikono chose chokutanga chemombe dzako, makwai ako. Zvikono zvokutanga pakuberekwa zvemombe dzako hazvifaniri kuitiswa basa uye usaveura makushe amakwai ako akatanga kuberekwa."},{"book":"Dhuteronomi","chapter":"15","verse":"20","text":"Gore rimwe nerimwe iwe nemhuri yako munofanira kuzvidya muri pamberi paJehovha Mwari wenyu panzvimbo yaachasarudza."},{"book":"Dhuteronomi","chapter":"15","verse":"21","text":"Kana chipfuwo chine chachinopomerwa, chakaremara kana kuti chiri bofu, kana kuti chine chimwe chinhu chakanyanyoipa pachiri, haufaniri kuchibayira kuna Jehovha Mwari wako."},{"book":"Dhuteronomi","chapter":"15","verse":"22","text":"Unofanira kuchidyira mumaguta ako. Vose vasina kuchena navakachena vangazvidya havo sokunge vanodya mhara kana nondo."},{"book":"Dhuteronomi","chapter":"15","verse":"23","text":"Asi haufaniri kudya ropa; riteurire pasi semvura."}]}