{"data":[{"book":"Sams-Zgame","chapter":"18","verse":"1","text":"Ra Anumzamoka nagra navesigantoe, nagri hanavea Kagrake mani'nane."},{"book":"Sams-Zgame","chapter":"18","verse":"2","text":"Ra Anumzamo'a ra haveni'ane, vihuni'a mani'neno nagura nevaziankina, agripinka frakugeno hankoni'a mani'neno nagura nevazie. Ra Anumzamo'a nagri hankone hankavenine nazahu have mani'neno, fraki kumani'a mani'ne."},{"book":"Sams-Zgame","chapter":"18","verse":"3","text":"Nagra Ra Anumzamofonku nunamu hu'na antahigogeno, ha' vahe'nimofo azampintira naza hu'neanki'na, Ra Anumzamofona ra agi nemina agi'a hentesga hugahue."},{"book":"Sams-Zgame","chapter":"18","verse":"4","text":"Nofi'mo nazeri kagiankna huno fri'zamo'a nazeri kanegigeno, ti hageno refiteankna huno hazenkezamo'a refitenante'ne."},{"book":"Sams-Zgame","chapter":"18","verse":"5","text":"Hagi fri'zamo'a nofikna huno anaki nenantegeno, fri'zamo'a krifumo zagagafa azeriankna huno naze'nerie."},{"book":"Sams-Zgame","chapter":"18","verse":"6","text":"Hagi nagra narimpa natazane knazanifi mani'nena Ra Anumzamofona krafage hunentogeno, Agra ra mono noma'afinti ana krafageni'a agesa anteno antahi'ne."},{"book":"Sams-Zgame","chapter":"18","verse":"7","text":"Hagi mopamo'a imi e'nerigeno, toretore nehigeno, agonamofo tramo'a kazakaza hu'ne. Na'ankure Ra Anumzamofona arimpa ahenegeno anara hu'ne."},{"book":"Sams-Zgame","chapter":"18","verse":"8","text":"Hagi agonagampintira toki nehigeno, agipintira maka'zama tefanene hu tevemo hagana hagana nehigeno, teve tankanu'zamo ankanuferami ankanuferami hu'ne."},{"book":"Sams-Zgame","chapter":"18","verse":"9","text":"Hagi Agra mona kafana erinagino ne-egeno, agagusamofo fenka kaziga haninentake hampo me'ne."},{"book":"Sams-Zgame","chapter":"18","verse":"10","text":"Hagi serafimie nehaza ankeromofo agofetu hareno ne-eno, zaho'mofo agekonare mani'neno hareno evu'ne."},{"book":"Sams-Zgame","chapter":"18","verse":"11","text":"Hagi haninu agra'a azeri ano nevazino, koma neria hamponteti Agra'a azeri ano vazinte'ne."},{"book":"Sams-Zgame","chapter":"18","verse":"12","text":"Hagi masazama'amo'a ana hampona rupapa huno nevigeno, komopa komo'a nehigeno, tevemo'a teragareno vuno eno huno erami'ne."},{"book":"Sams-Zgame","chapter":"18","verse":"13","text":"Hagi marerifa Ra Anumzamo monafinkati kema nehigeno'a, agerumo'a tusi'a monage hiaza hu'ne. Hagi kema nehigeno'a, tevemo'a ankanuferamino vuno eno nehigeno, komopa komo'a hu'ne."},{"book":"Sams-Zgame","chapter":"18","verse":"14","text":"Hagi Agra keve'aramina ahetreno ha' vahe'a zamahe panani nehuno, tusi'a masa'areti kopasinamo ru marave marave hiaza huno zamahe savri hu'ne."},{"book":"Sams-Zgame","chapter":"18","verse":"15","text":"Hagi Ra Anumzamoka kasimu'ma nentankeno'a, hagerimo'a apapa huno vuno eno higeno mopa fore nehigeno, tusi'a keri fore higeno, mopama azeri'nea tra'mo'a amate me'ne."},{"book":"Sams-Zgame","chapter":"18","verse":"16","text":"Hagi Ra Anumzamo'a monafinka mani'neno azana antefenka atreno, hagerimo nazeri nakri'za nehigeno naza huno navre'ne."},{"book":"Sams-Zgame","chapter":"18","verse":"17","text":"Hagi hanavenentake ha' vahe'mo'zama nahe'zama nehazageno'a, Agra naza nehuno zamavaresrama hunantaza vahepinti'enena naza hu'ne. Na'ankure ha' vahe'nimo'za hanavenentake hu'za nagri nagatere'nazagu anara hu'ne."},{"book":"Sams-Zgame","chapter":"18","verse":"18","text":"Ha' vahenimo'za hanaveni'ama omnea knafi hara eme hunante'nazanagi, Ra Anumzamo'a naza hu'ne."},{"book":"Sams-Zgame","chapter":"18","verse":"19","text":"Hago Agra navareno nagu'vazinia kumapi ome nantene. Na'ankure Agra nagria muse hunante'negu anara hu'ne."},{"book":"Sams-Zgame","chapter":"18","verse":"20","text":"Hagi Ra Anumzamo'ma knare'ma hunante'neana, nagrama fatgo navunava'ma hu'noa zante nona huno mizani'a nami'ne. Nazamo'a agru higena mago hazenke'ma osu'noa zante, nona huno mizana nami'ne."},{"book":"Sams-Zgame","chapter":"18","verse":"21","text":"Na'ankure nagra Ra Anumzamofona kasege'a amage nentena, nagra havi navu'navara hu'na Anumzamofona otre'nogu huno anara hu'ne."},{"book":"Sams-Zgame","chapter":"18","verse":"22","text":"Nagra kasegea mika amage nentena, magore hu'na tra ke'a ruotagre'noe."},{"book":"Sams-Zgame","chapter":"18","verse":"23","text":"Nagra kumira nosuna, Ra Anumzamofo avufina kumi'ma huzankura kegava hu'na mani'noe."},{"book":"Sams-Zgame","chapter":"18","verse":"24","text":"Ana hu'negu Ra Anumzamo'a knare navu'nava'ma hunore nona huno mizana nami'ne. Na'ankure Agrama keana nagri nzampina hazenke'zana omneno agru hu'negu huno, anara hu'ne."},{"book":"Sams-Zgame","chapter":"18","verse":"25","text":"Hagi manifatgoma huza maniza vahera, fatgo kavukva hunezamantenka, hazenkezmima omne vahera knare kavukva hunezmantane."},{"book":"Sams-Zgame","chapter":"18","verse":"26","text":"Hagi agruma hu'nea zamavu zamava'ma nehaza vahera, agru hu'nea kavukava hunezmantenka, fatgoma osu zamavuzamava nehaza vahera, fatgo kavukva hunka, ana avu'avazantera nona hunezmantane."},{"book":"Sams-Zgame","chapter":"18","verse":"27","text":"Hagi zamavufagama anteramiza maniza vahera zamazeri antesaga nehunka, zamavufagama antemareriza vahera zamazeri fenkami netrane."},{"book":"Sams-Zgame","chapter":"18","verse":"28","text":"Hagi Ra Anumzamoka Kagra tavira rekru hunenantenka, hanizana nagripintira eri netrane."},{"book":"Sams-Zgame","chapter":"18","verse":"29","text":"Hagi Anumzanimoka Kagra nzahankena hanave ha' vaheni'a nezamahe'na, Kagra nzahankena ranra kuma kegina takaure'na nevue."},{"book":"Sams-Zgame","chapter":"18","verse":"30","text":"Anumzamofo avu'avamo'a knare hu'ne. Ra Anumzamoka ke'mo'a tamage ke me'ne. Hagi Agra hankogna hu'nege'za vahe'mo'za agripinka ome franekize."},{"book":"Sams-Zgame","chapter":"18","verse":"31","text":"E'ina hunanku ina Anumzamo kagri knara huno Ra Anumzana mani'ne? Magore huno ra anumzana omani'neanki, tagri Anumzamoka Kagrake hanavenentake havetia mani'nenka, kva hunerantane."},{"book":"Sams-Zgame","chapter":"18","verse":"32","text":"Hagi magoke Anumzamo agrake hanavea nenamino, fatgo kantera knare huno navareno nevie."},{"book":"Sams-Zgame","chapter":"18","verse":"33","text":"Hagi Agra nagiamofona azeri hanavetige'na dia afumo'zama nehazaza hu'na agona morusapina vano nehu'na, tarakara nosue."},{"book":"Sams-Zgame","chapter":"18","verse":"34","text":"Hagi Ra Anumzamo'a ha'ma hu'zana rempi hunenamino, hanave namige'na bronsireti tro hu'naza hanavenentake atia erigrinkenke nehue."},{"book":"Sams-Zgame","chapter":"18","verse":"35","text":"Hagi Ra Anumzamoka Kagra nagu'vazi hanko nenaminka, tamaga kazanu nazerisga hankena, hara hu'na vahe'mokizmi zamavurera nagine vahera mani'noe."},{"book":"Sams-Zgame","chapter":"18","verse":"36","text":"Hagi nagamo'ma krarizankura Kagra ranka varinantanke'na traka osu nevue."},{"book":"Sams-Zgame","chapter":"18","verse":"37","text":"Hagi nagra ha' vaheni'a zamarotago hu'na ome zamazeneri'na, zamarotago huge'na otre'noanki, zamarotago huvava hu'na miko zazmia eri haviza nehu'na zamahe vagare'noe."},{"book":"Sams-Zgame","chapter":"18","verse":"38","text":"Hagi nagra zamahe'na rehapatuge'za, nagafi ufrinte efrinte hu'za oratigara osu'naze."},{"book":"Sams-Zgame","chapter":"18","verse":"39","text":"Hagi ha' vaheni'anema ha'ma hanua hanavea Kagra nenaminka, ha' vaheni'a zamatranke'za nagafi eme kepri hunante'naze."},{"book":"Sams-Zgame","chapter":"18","verse":"40","text":"Hagi Kagra ha' vaheni'a zamazeri koro hanke'za, zamefira rukrahe hu'za onke fre'za vazage'na, zamavesrama hunenantaza vahera mika zamahe vagare'noe."},{"book":"Sams-Zgame","chapter":"18","verse":"41","text":"Hagi zamazama hanaza vaheku kezati'nazanagi, magomo'e huno zamaza osige'za, Ra Anumzamofonku taza huo hu'za hazanagi, zamaza osu'ne."},{"book":"Sams-Zgame","chapter":"18","verse":"42","text":"Hagi nagra ha' huzmante'na zamahe kasopoge'za, zahomo kugusopa eri hareno vuno eno hiankna hu'za miko kokantega umani emani hu'naze. Hagi ha' vaheni'a ha' huzmantena zamahena rehapatuge'za, kampi hapa kna hu'naze."},{"book":"Sams-Zgame","chapter":"18","verse":"43","text":"Hagi Kagra ha'ma renenantazagenka, nagu'vazinka nzamahankena ha' vaheni'a hara huzamagatere'noe. Hagi Kagra kva vahera huhampri'nantake'na kumatamina kegava hu'noge'za, zamage'na antahina osu'noa vahe'mo'zanena nagri nagoraga manine'za erizani'a eri'naze."},{"book":"Sams-Zgame","chapter":"18","verse":"44","text":"Hagi nagri nagenkema miko kaziga vahe'mo'zama nentahiza, zamanogu nehu'za nagri nagafi anterami'za mani'naze."},{"book":"Sams-Zgame","chapter":"18","verse":"45","text":"Hagi ha' vahe'nimokizmia miko hanavezamia vagarege'za zamahirahiku nehu'za, fra'ma nekiza vihu'zamia atre'za nagrite e'naze."},{"book":"Sams-Zgame","chapter":"18","verse":"46","text":"Hagi kasefa huno mani'nea Ra Anumzana nagri fraki havenia mani'neanki'na, agi'a ahentesga nehu'na, nagu'ma vazi'nea Anumzamofo agi'a ahentesga hugahue."},{"book":"Sams-Zgame","chapter":"18","verse":"47","text":"Hagi ama ana Anumzamo, nagri'ma nazeri haviza hu'naza vahera nona huno zamazeri haviza nehuno, ru kazigati vahera zamavarenamige'za nagri nagafina mani'naze."},{"book":"Sams-Zgame","chapter":"18","verse":"48","text":"Ha' vahe'ni'mo'zama nahenaku nehazageno'a naguvazi'ne. Hagi hazenke vahe'mo'zama nazeri havizama hu'za nehazagenka Kagra nagu'vazi'nane."},{"book":"Sams-Zgame","chapter":"18","verse":"49","text":"E'ina hu'nanku, maka kumapi vahepintira nagra muse zagamera hu'na Ra Anumzamoka kagia erisga hugahue."},{"book":"Sams-Zgame","chapter":"18","verse":"50","text":"Hagi Kagra kinima nazeri oti'nana ne'kamo'na hanavea nenaminkena hara azeri agatenerogenka, Kagra masavema frenka huhampri nante'nana ne'mo'na kavesinenantenka Deviti'nane nagripinti'ma fore'ma hania vahera kavesi rante vava hugahane."}]}