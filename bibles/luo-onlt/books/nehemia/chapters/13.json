{"data":[{"book":"Nehemia","chapter":"13","verse":"1","text":"Chiengʼno kitabu mar Musa nosom ka ji winjo kendo noyud kondikie ni jo-Amon kata jo-Moab ok onego yienegi donjo e chokruok mar Nyasaye,"},{"book":"Nehemia","chapter":"13","verse":"2","text":"nikech ne ok giromone jo-Israel gi chiemo kod pi, makmana to negichulo Balaam mondo okwongʼ-gi. (Kata kamano, Nyasachwa noloko kwongʼno obedo gweth.)"},{"book":"Nehemia","chapter":"13","verse":"3","text":"Ka ji nowinjo chikni, negigolo oko jogo duto ma welo kuom jo-Israel."},{"book":"Nehemia","chapter":"13","verse":"4","text":"Ka ma ne pok otimore, to Eliashib jodolo noseketi jarit kuonde keno mag od Nyasachwa. To ne en osiep Tobia machiegni ahinya,"},{"book":"Nehemia","chapter":"13","verse":"5","text":"kendo ne osemiye ot malach kama yande ikanoe chiwo mar cham kod gik ubani kod gige hekalu, bende nikanoe achiel kuom apar mar cham, divai manyien gi mo kaka pok jo-Lawi, jower kod jorit dhorangeye, kaachiel gi chiwo mag jodolo."},{"book":"Nehemia","chapter":"13","verse":"6","text":"To ka magi duto ne dhi nyime, ne aonge Jerusalem, nimar e higa mar piero adek gariyo mar loch Artaksases ruodh Babulon ne asedok ir ruoth. Bangʼe ne akwaye thuolo"},{"book":"Nehemia","chapter":"13","verse":"7","text":"mi adok Jerusalem. To ma ne omiyo afwenyo gima rach mane Eliashib nosetimo kuom miyo Tobia kar dak e od Nyasaye."},{"book":"Nehemia","chapter":"13","verse":"8","text":"Ne abedo gi chwanyruok kendo ne awito gige Tobia mag ot duto oko mar kama nodakie."},{"book":"Nehemia","chapter":"13","verse":"9","text":"Ne achiwo chik motegno mondo opwodh odno, bangʼe to ne adwoko gik milemogo mag od Nyasaye gi chiwo mar cham kod ubani."},{"book":"Nehemia","chapter":"13","verse":"10","text":"Bende ne afwenyo ni bath pok mane oket ne jo-Lawi ne pod ok omigi, to kendo ni jo-Lawi gi jower mane ochungʼ ne tich nosedok e puothegi giwegi."},{"book":"Nehemia","chapter":"13","verse":"11","text":"Omiyo ne adhawone jotelogo kendo apenjogi niya, Angʼo momiyo od Nyasaye ojwangʼ? Bangʼe ne aluongogi kanyakla kendo aketogi kuondegi."},{"book":"Nehemia","chapter":"13","verse":"12","text":"Jo-Juda duto nokelo achiel kuom apar mar cham, divai manyien kod mo e ute keno."},{"book":"Nehemia","chapter":"13","verse":"13","text":"Ne aketo Shelemia jadolo, Zadok jandiko, kod ja-Lawi ma nyinge Pedaya kaka jachungʼ mar ute keno kendo ne aketo Hanan wuod Zakur, wuod Matania jalupgi, nikech jogi nokwan ka jo-ratiro. Nomigi tich mar pogo gigo mokel ne owetegi."},{"book":"Nehemia","chapter":"13","verse":"14","text":"Yaye Nyasacha, para kuom ma kendo kik wiyi wil gi gik masetimone odi gadiera gi tijeni duto."},{"book":"Nehemia","chapter":"13","verse":"15","text":"E ndalogo naneno jomoko e piny Juda kabiyo mzabibu milosogo divai chiengʼ Sabato kendo gikelo cham ka giketo e ngʼe punda, kaachiel gi divai, mzabibu, ngʼowu kod misike mopogore opogore. To negikelo gigi duto ei Jerusalem chiengʼ Sabato. Omiyo ne akwerogi ni kik gihon chiemo odiechiengʼno."},{"book":"Nehemia","chapter":"13","verse":"16","text":"Jo-Turo mane odak Jerusalem ne kelo rech kod gige ohala mopogore opogore bangʼe gihonogi ei Jerusalem ne jo-Juda chiengʼ Sabato."},{"book":"Nehemia","chapter":"13","verse":"17","text":"Ne adhawone jodong Juda mi apenjogi niya, “Ma en gima rach manade mutimo chiengʼ Sabato?"},{"book":"Nehemia","chapter":"13","verse":"18","text":"Donge kwereu notimo mana gik machalre gi gigi, ma nomiyo Nyasachwa okelo masiragi duto kuomwa kendo kuom dala maduongʼ? Omiyo koro umedo kelo kwongʼ kuom jo-Israel kuom njawo chiengʼ Sabato.”"},{"book":"Nehemia","chapter":"13","verse":"19","text":"Ka chiengʼ ne pok opodho e dhorangeye Jerusalem kendo ka Sabato pok ochopo, ne achiwo chik mondo dhoudi olor kendo mondo kik yawgi nyaka Sabato rum. Ne oketo joge owuon e rangeye mondo kik misigo moro amora kel chiengʼ Sabato."},{"book":"Nehemia","chapter":"13","verse":"20","text":"Johala kod joma hono gik mopogore opogore nobiro dichiel kata diriyo mobuoro but Jerusalem."},{"book":"Nehemia","chapter":"13","verse":"21","text":"To ne asiemogi kawacho niya, “Angʼo momiyo unindo oko machiegni gi ohinga?” Ka uchako utimo ma, to abiro makou. Chakre godiechiengno ne ok gichako gidwogo chiengʼ Sabato."},{"book":"Nehemia","chapter":"13","verse":"22","text":"Bangʼe ne achiwo chik ne jo-Lawi mondo opwodhre kendo gidhi girit rangeye mondo gimi chiengʼ Sabato obed maler."},{"book":"Nehemia","chapter":"13","verse":"23","text":"Kata kamano, e ndalogo ne aneno joma chwo moa Juda mane okendo nyi Ashdod, Amon kod Moab."},{"book":"Nehemia","chapter":"13","verse":"24","text":"Nus mar nyithindgi ne wacho dho Ashdod kata dho achiel kuom joma moko, to ne ok gi ngʼeyo dho Juda."},{"book":"Nehemia","chapter":"13","verse":"25","text":"Ne adhawonegi mi akwongʼogi. Ne agoyo chwo moko mi apudho yie wigi. Ne aketogi gikwongʼore e nying Nyasaye mi giwacho niya, “Kik uwe nyiu kend gi yawuotgi, kata nyigi bende kik kend gi yawuotu, to un bende kik ukend nyigi."},{"book":"Nehemia","chapter":"13","verse":"26","text":"Donge ne en nikech kend ma kamagi mane omiyo Solomon ruodh Israel otimo richo? E dier ogendini duto ne onge ruoth machal kode. Nohere gi Nyasache, kendo Nyasaye nokete ruoth ewi jo-Israel duto, to kata kamano mon ma ok jo-Yahudi nomiyo otimo richo."},{"book":"Nehemia","chapter":"13","verse":"27","text":"To koro dwawinj ni un bende utimo timbe dwanyruok malich kama kendo ubedo joma ok jo-ratiro ne Nyasachwa kuom nyuomo mon ma welogi?”"},{"book":"Nehemia","chapter":"13","verse":"28","text":"Achiel kuom yawuot Joyada wuod Eliashib ma jadolo maduongʼ ne en or Sanbalat ma ja-Horon. Emomiyo ne ariembe oa buta."},{"book":"Nehemia","chapter":"13","verse":"29","text":"Yaye Nyasacha, parie kaka gisedwanyo tij dolo gi singruok mar bedo jadolo kod mano mar jo-Lawi."},{"book":"Nehemia","chapter":"13","verse":"30","text":"Omiyo ne apwodho jodolo kod jo-Lawi kuom gimoro amora ma wendo, mi amiyogi tije, moro ka moro gi kare owuon."},{"book":"Nehemia","chapter":"13","verse":"31","text":"Bende ne achiwo thuolo mar chiwo mar yien e seche mowal, kendo bende ne olembe mokwongo."}]}