{"data":[{"book":"Mwanduso","chapter":"33","verse":"1","text":"Yakobo kayenula meso yake na kamuwona Esau kokwiza na walume magana mane, ivo kawagola wanage kwa Leya na Laheli, na wasang'hani wake wa chike waidi."},{"book":"Mwanduso","chapter":"33","verse":"2","text":"Kaweka kuulongozi iwasang'hani wa chike na wanawo, maabaho Leya na wanage, kuchisogo Laheli na mwanage Yosefu."},{"book":"Mwanduso","chapter":"33","verse":"3","text":"Yakobo mwenyewo kawalongolela kwa kuhita yotumbala mavindi mbaka chihanga chake chidalisa hasi miyanza saba mbaka viyafikile habehi na sekulu wake."},{"book":"Mwanduso","chapter":"33","verse":"4","text":"Mbali Esau kahita yomkimbilila Yakobo, na kamgeleka isingo na kamnonela, na wose waidi walila."},{"book":"Mwanduso","chapter":"33","verse":"5","text":"Esau viyalolile na kuwawona iwanaake na iwana, kauza, “Wanhu wano wouli nawo welihi?”"},{"book":"Mwanduso","chapter":"33","verse":"6","text":"Maabaho waja iwasang'hani na wana wawo wafika habehi na wainama kwa hishima,"},{"book":"Mwanduso","chapter":"33","verse":"7","text":"iviya Leya na wanage weza na wainama kwa hishima, maabaho Yosefu na Laheli weza na wainama kwa hishima."},{"book":"Mwanduso","chapter":"33","verse":"8","text":"Esau kauza, “Vino habali kuyatuma mabumbila yano kumwangu?”"},{"book":"Mwanduso","chapter":"33","verse":"9","text":"Mbali Esau kalonga, “Nina vinhu va kufaya sekulu wangu, vinhu viuli navo usigale navo.”"},{"book":"Mwanduso","chapter":"33","verse":"10","text":"Yakobo kamulongela Esau, “Haidahika bule, one kutogola kunihokela, nokulamba unihokele vitumetume vangu. Kweli nodeng'helela kukuwona weye fana viya niwona chihanga cha Mulungu, kwaviya viunihokele kwa unovu."},{"book":"Mwanduso","chapter":"33","verse":"11","text":"Nolamba utogole vitumetume vino vonikugalile, kwaviya Mulungu kaninogela na kanipatila chila chinhu chinili nacho.” Ivo Yakobo kambembeleza Esau mbaka kahokela."},{"book":"Mwanduso","chapter":"33","verse":"12","text":"Esau kalonga, “Haya chigendelele na mwanza wetu. Niye nizakulongolela.”"},{"book":"Mwanduso","chapter":"33","verse":"13","text":"Yakobo kamwidika, “Mwenevale wangu kovimanya kuwa wana wano ving'hele, iviya nogesa ng'hondolo na ng'ombe wokong'heza na niye nolondeka kuwalola goya. Fana chahawagendeza siku ngima, yodahika wezadanganika."},{"book":"Mwanduso","chapter":"33","verse":"14","text":"Ivo nolonda mwenevale wangu ulongolele na niye nizasondelela hachisogo ugaluga fana viya kwa ugenzi wa iwanyama na iwana, mbaka vondanifike kwa mwenevale wangu uko Seili.”"},{"book":"Mwanduso","chapter":"33","verse":"15","text":"Esau kalonga, “Leka nikulekele wanhu wangu wamwenga.”"},{"book":"Mwanduso","chapter":"33","verse":"16","text":"Siku iyo Esau kandusa kwamha nzila yake kubwela Seili."},{"book":"Mwanduso","chapter":"33","verse":"17","text":"Mbali Yakobo kahita Sukoti, uko kaizengela kaye mwenyewo na vizewe kwa ichimu cha wanyama wake. Ivo hanhu baho hatangigwa Sukoti."},{"book":"Mwanduso","chapter":"33","verse":"18","text":"Lusita viyabwelile kulawa Padani Alamu, Yakobo kafika goya muna dibululu da Shekemu muna iisi ya Kanaani na keka lago jake habehi na dibululu."},{"book":"Mwanduso","chapter":"33","verse":"19","text":"Kagula hanhu baho ha lago kulawa muna uwelesi wa Hamoli tati yake Shekemu kwa vihande gana va hela."},{"book":"Mwanduso","chapter":"33","verse":"20","text":"Kazenga lupango hanhu baho na kuhatanga Eli Elohe Isilaili, fambulo jake Mulungu ni Mulungu wa Isilaili."}]}