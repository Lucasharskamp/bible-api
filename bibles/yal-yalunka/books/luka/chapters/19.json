{"data":[{"book":"Luka","chapter":"19","verse":"1","text":"Yesu yi so Yeriko yi, a dangumatɔɔn nan yi a ra nun."},{"book":"Luka","chapter":"19","verse":"2","text":"Mudu maxinle kuntigina nde yi na nun a xili Sakɛyɛ. Nafulu kanna nan yi a ra."},{"book":"Luka","chapter":"19","verse":"3","text":"A yi kata a xa Yesu to alogo a xa a kolon muxun sifan naxan a ra, bayo a yi dungi nun, a mi yi nɔɛ Yesu toɛ amasɔtɔ yamaan yi gbo."},{"book":"Luka","chapter":"19","verse":"4","text":"Nanara, a yi siga a giyɛ yamaan yɛɛ ra, a sa te xɔdɛ binla kɔɛ ra alogo Yesu nɛɛn danguɛ kiraan xɔn ma waxatin naxan yi, a xa a to."},{"book":"Luka","chapter":"19","verse":"5","text":"Yesu na li waxatin naxan yi, a yi a yɛɛn nate kore, a yi a fala Sakɛyɛ xa, a naxa, “Sakɛyɛ, godo mafurɛn, amasɔtɔ n yigiyama i konna nin to!”"},{"book":"Luka","chapter":"19","verse":"6","text":"Sakɛyɛ yi godo mafurɛn, a yi a rasɛnɛ sɛwani."},{"book":"Luka","chapter":"19","verse":"7","text":"Muxun naxanye birin na to, e falan ti fɔlɔ e dɛ bun ma, e naxa, “Xɛmɛni ito bata sa yigiya hakɛ kanna konni.”"},{"book":"Luka","chapter":"19","verse":"8","text":"Sakɛyɛ yi keli a ti, a yi a fala Marigin xa, a naxa, “N kanna, a mato, n na n ma nafunla fɔxɔ kedenna soma yiigelitɔne yii nɛn. Xa n bata naxan yii se kansun, n na ɲɔxɔn naanin naxɛtɛma nɛn na kanna ma.”"},{"book":"Luka","chapter":"19","verse":"9","text":"Yesu yi a fala a xa, a naxa, “Muxune bata kisin sɔtɔ denbayani ito yi to. Iburahima bɔnsɔnna nan xɛmɛni ito fan na."},{"book":"Luka","chapter":"19","verse":"10","text":"Amasɔtɔ naxanye lɔxi ayi, n tan Muxuna Dii Xɛmɛn faxi ne nan fende yi, n yi e rakisi.”"},{"book":"Luka","chapter":"19","verse":"11","text":"Muxune yi Yesu xuiin namɛma, a sandan sa e xa. Bayo a bata yi maso Yerusalɛn taan na, e yi a miri a Alaa Mangayaan yi minima nɛn kɛnɛnni."},{"book":"Luka","chapter":"19","verse":"12","text":"Nanara, Yesu naxa, “Muxu gbeena nde yi na nun naxan siga yamana makuyeni, a xa findi a konna mangan na, na xanbi ra, a xɛtɛ a konni."},{"book":"Luka","chapter":"19","verse":"13","text":"Benun a xa siga a sigatini, a yi a walikɛ fu xili, a xɛma gbananna so e keden kedenna birin yii, a naxa, ‘Ɛ kata ɛ tɔnɔn sɔtɔ itoe fari n xanbi han n fa.’"},{"book":"Luka","chapter":"19","verse":"14","text":"Koni a yamanan muxune bata yi a raɲaxu. Nanara, e xɛrane rasiga a fɔxɔ ra, e naxa, ‘Nxu mi waxi a xɔn ma, xɛmɛni ito xa mangayaan sɔtɔ nxu xun na.’ ”"},{"book":"Luka","chapter":"19","verse":"15","text":"“Koni xɛmɛn na yi mangayaan sɔtɔ, a mɔn yi xɛtɛ a konni. A xɛma gbananne so a walikɛɛn naxanye yii, a ne xili mafurɛn, a e tɔnɔn naxanye sɔtɔxi, e xa na yita a ra."},{"book":"Luka","chapter":"19","verse":"16","text":"A singe ra xiin yi fa, a naxa, ‘N kanna, i xɛma gbananna naxan so n yii, n bata fu sɔtɔ a fari.’"},{"book":"Luka","chapter":"19","verse":"17","text":"A yi a yabi, a naxa, ‘I bata i yixɔdɔxɔ, walikɛ faɲin nan i tan na, amasɔtɔ i bata lannayaan liga fe xurini, n na i findima nɛn kuntigin na taa fu xun na.’"},{"book":"Luka","chapter":"19","verse":"18","text":"Walikɛɛn firinden yi fa, a naxa, ‘N kanna, i xɛma gbananna naxan so n yii, n bata suulun sɔtɔ a fari.’"},{"book":"Luka","chapter":"19","verse":"19","text":"A yi a fala na fan xa, a naxa, ‘N na i dɔxɔma nɛn taa suulun xun na.’"},{"book":"Luka","chapter":"19","verse":"20","text":"Walikɛɛn bonna fan yi fa, a naxa, ‘N kanna, i ya xɛma gbananna rasuxu. N na a ramaraxi dugi dungin nin."},{"book":"Luka","chapter":"19","verse":"21","text":"N gaxuxi i yɛɛ ra amasɔtɔ i ya fe xɔdɔxɔ, i gbee mi seen naxan na, i na nan tongoma. I mi naxan wolixi, i na nan xabama.’"},{"book":"Luka","chapter":"19","verse":"22","text":"A yi a fala a xa, a naxa, ‘I tan walikɛ ɲaxina, n na i yalagima i yɛtɛ dɛ xuiin nan ma! I a kolon fa fala n ma fe xɔdɔxɔ, n gbee mi seen naxan na, n na nan tongoma. N mi naxan sixi, n na nan xabama."},{"book":"Luka","chapter":"19","verse":"23","text":"Awa, nanfera nayi, i mi n ma gbetin taxu gbeti mara banxin yulane ra, alogo n na fa waxatin naxan yi, n yi gbetin nun a tɔnɔdin sɔtɔ?’"},{"book":"Luka","chapter":"19","verse":"24","text":"Naxanye yi tixi na yi, a yi a fala ne xa, a naxa, ‘Ɛ xɛmaan ba ito yii, xɛmaan gbanan fuun yi naxan yii, ɛ a so na yii.’"},{"book":"Luka","chapter":"19","verse":"25","text":"E yi a fala a xa, e naxa, ‘Nxu kanna, koni xɛmaan gbanan fu a tan yii!’"},{"book":"Luka","chapter":"19","verse":"26","text":"A yi e yabi, a naxa, ‘N xa a fala ɛ xa, seen muxun naxan birin yii, nde sama nɛn ne xun ma e xa, koni se mi naxan yii hali naxan di a yii, na bɛ a yii."},{"book":"Luka","chapter":"19","verse":"27","text":"Nba, n yaxuni itoe a mi rafan naxanye ma, n xa findi mangan na, ɛ fa ne ra be yi, ɛ yi e faxa n yɛtagi!’ ”"},{"book":"Luka","chapter":"19","verse":"28","text":"Yesu ito fala xanbini, a siga e yɛɛ ra Yerusalɛn taani."},{"book":"Luka","chapter":"19","verse":"29","text":"A maso Betifage taan nun Betani taan na Oliwi Geyaan dɛxɔn ma waxatin naxan yi, a yi a xarandii firin nasiga a yɛɛ ra,"},{"book":"Luka","chapter":"19","verse":"30","text":"a yi a ɲungu e ma, a naxa, “Ɛ siga banxidɛɛn na ɛ yɛɛ ra. Ɛ nɛma na liyɛ waxatin naxan yi, ɛ sofalidin xidixin toma nɛn muxe munma dɔxɔ naxan fari singen. Ɛ a fulun, ɛ fa a ra be."},{"book":"Luka","chapter":"19","verse":"31","text":"Xa muxuna nde ɛ maxɔdin fa fala, ‘Ɛ ito fulunma nanfera?’ ɛ a fala e xa, ɛ naxa ‘Marigin nan mako a ma.’ ”"},{"book":"Luka","chapter":"19","verse":"32","text":"Nayi, e yi siga. Marigi Yesu naxan birin fala e xa, e sa na birin li na kiini alo a a fala e xa kii naxan yi."},{"book":"Luka","chapter":"19","verse":"33","text":"E yi sofalidin fulunma waxatin naxan yi, a kanna yi a fala e xa, a naxa, “Ɛ ito fulunma nanfera?”"},{"book":"Luka","chapter":"19","verse":"34","text":"E yi a yabi, e naxa, “Marigin makona a ma.”"},{"book":"Luka","chapter":"19","verse":"35","text":"E siga sofalidin na Yesu fɛma. E yi e domane yifulun sofalidin fari, e yi Yesu mali a dɔxɔ a fari."},{"book":"Luka","chapter":"19","verse":"36","text":"A yi sigama waxatin naxan yi, yamaan yi e dugine yifulun kiraan xɔn a yɛɛ ra a binya feen na."},{"book":"Luka","chapter":"19","verse":"37","text":"A maso Yerusalɛn taan na waxatin naxan yi, a na kiraan li naxan godoma Oliwi Geyaan bun ma. Xarandiin birin yi barikan bira fɔlɔ Ala xa, e yi a tantun e xui yitexin na, fata kabanako feen birin na e naxanye toxi."},{"book":"Luka","chapter":"19","verse":"38","text":"E yi a fala, e naxa, “Mangan naxan fama Marigin xinli, Ala xa na baraka! Bɔɲɛ xunbenla xa lu ariyanna yi e nun binyena!”"},{"book":"Luka","chapter":"19","verse":"39","text":"Farisi muxuna ndee yi yamaan yɛ, na ndee yi falan ti Yesu xa, e naxa, “Karamɔxɔ, i ya xarandiine yamari, e xa e dundu.”"},{"book":"Luka","chapter":"19","verse":"40","text":"Yesu yi e yabi, a naxa, “N xa a fala ɛ xa, xa e dundu, gɛmɛni itoe nan sɔnxɔma.”"},{"book":"Luka","chapter":"19","verse":"41","text":"A maso taan na waxatin naxan yi, a yi a to, a wuga a fe ra,"},{"book":"Luka","chapter":"19","verse":"42","text":"a naxa, “Ee! Ɛ tan, xa ɛ yi bɔɲɛ xunbenla kiraan kolon nun to, na yi lan, koni iki ɛ mi a kolonɲɛ amasɔtɔ a bata luxun ɛ ma!"},{"book":"Luka","chapter":"19","verse":"43","text":"Lɔxɔna nde a lima ɛ ma nɛn, ɛ yaxune luma ɛ rabilinɲɛ nɛn, e yi gbingbinna rate taan nabilinni, e kiraan bolon ɛ ma yiren birin yi."},{"book":"Luka","chapter":"19","verse":"44","text":"E ɛ halagima nɛn, e nun muxun naxanye birin taan kui. Hali gɛmɛ keden pena, a mi luyɛ a funfuni ɛ taani ito yi, amasɔtɔ Ala fa ɛ kisideni waxatin naxan yi, ɛ mi yi a kolon nun!”"},{"book":"Luka","chapter":"19","verse":"45","text":"Yesu yi so Ala Batu Banxini, a saresone kedi fɔlɔ,"},{"book":"Luka","chapter":"19","verse":"46","text":"a yi a fala e xa, a naxa, “A sɛbɛxi Kitabun kui, Ala naxa, ‘N ma banxin xili bama nɛn Ala maxandi banxina.’19.46 A mato Esayi 56.7 nun Yeremi 7.11 kui. Koni ɛ tan bata a findi muɲadene luxunden na!”"},{"book":"Luka","chapter":"19","verse":"47","text":"Yesu yi xaranna tima Ala Batu Banxini lɔxɔ yo lɔxɔ. Saraxarali kuntigine nun sariya karamɔxɔne nun yamaan yɛɛratine yi kata a faxa feen na."},{"book":"Luka","chapter":"19","verse":"48","text":"Koni e mi yi a kolon e a masɔtɛ kii naxan yi, bayo yamaan birin yi tuli matixi a ra."}]}