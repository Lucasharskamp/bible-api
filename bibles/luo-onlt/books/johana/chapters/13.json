{"data":[{"book":"Johana","chapter":"13","verse":"1","text":"Kane Sap Pasaka okayo machiegni, Yesu nongʼeyo ni sane osechopo mar wuok e pinyni mondo odog ir Wuoro. Kaka nosehero joge owuon mane ni e pinyni, koro noikore nyisogi herane matut mogik."},{"book":"Johana","chapter":"13","verse":"2","text":"E kinde mane gichano chiemb odhiambo, noyudo Jachien oseketo paro marach e chuny Judas Iskariot, ma wuod Simon, mondo ondhog Yesu."},{"book":"Johana","chapter":"13","verse":"3","text":"Yesu nongʼeyo ni Wuoro noseketo gik moko duto e bwo tekone, kendo ni noa ka Nyasaye kendo nobiro dok ir Nyasaye;"},{"book":"Johana","chapter":"13","verse":"4","text":"omiyo noa malo oweyo chiemo, kendo nongʼwano kandhone bangʼe otweyo taulo e nungone."},{"book":"Johana","chapter":"13","verse":"5","text":"Bangʼ timo kamano, noolo pi e karaya bangʼe ochako luoko tiend jopuonjrene, kendo noyweyo tiendegi gi taulo mane oyudo otweyo e nungone."},{"book":"Johana","chapter":"13","verse":"6","text":"Kane obiro ir Simon Petro, Petro nowachone niya, “Ruoth, idwaro luoko tienda adier?”"},{"book":"Johana","chapter":"13","verse":"7","text":"Yesu nodwoke niya, “Ok inyal winjo tiend gima atimo, to ibiro winjo tiende bangʼe.”"},{"book":"Johana","chapter":"13","verse":"8","text":"Petro nonyise koramo niya, “Ooyo, Ruoth, ok inyal luoko tiendena ngangʼ.”"},{"book":"Johana","chapter":"13","verse":"9","text":"Simon Petro nodwoke niya, “Ruoth, ka kamano, to kik ilwok mana tienda kende, to luok bedena kod wiya bende!”"},{"book":"Johana","chapter":"13","verse":"10","text":"Yesu nodwoke niya, “Ngʼat moseluokore onego olwok mana tiendene kende, nimar dende duto ler. Un usedoko maler, makmana ngʼato achiel kuomu kende ema ok ler.”"},{"book":"Johana","chapter":"13","verse":"11","text":"Nikech nongʼeyo ngʼat mane biro ndhoge, mano emomiyo nowachonegi ni ok giler giduto."},{"book":"Johana","chapter":"13","verse":"12","text":"Kane osetieko luoko tiendegi, norieyo kandhone bangʼe nodok obet piny. Nopenjogi niya, “Bende ungʼeyo tiend gima asetimonuno?"},{"book":"Johana","chapter":"13","verse":"13","text":"Uluonga kare ni ‘Japuonj’ kendo ni ‘Ruoth,’ kendo utimo kare, nikech mano e ngʼama an."},{"book":"Johana","chapter":"13","verse":"14","text":"Koro ka an ma an Ruodhu kendo Japuonju ema aselwoko tiendeu, un bende nyaka ulwok tiendeu ngʼato gi ngʼato."},{"book":"Johana","chapter":"13","verse":"15","text":"Aseketonu ranyisi mondo utim kaka asetimonu."},{"book":"Johana","chapter":"13","verse":"16","text":"Awachonu adier ni onge jatich maduongʼ moloyo ruodhe motiyone, kata jaote ok duongʼ moloyo ngʼama oore."},{"book":"Johana","chapter":"13","verse":"17","text":"Nikech koro ungʼeyo wechegi, nogwedhu kutiyo kodgi.”"},{"book":"Johana","chapter":"13","verse":"18","text":"Zab 41:9"},{"book":"Johana","chapter":"13","verse":"19","text":"“Koro anyisou wachni chon kapok otimore mondo kotimore, to ubiro yie ni An e Kristo."},{"book":"Johana","chapter":"13","verse":"20","text":"Awachonu adier, ni ngʼato angʼata morwako ngʼama aoro, orwaka, kendo ngʼama orwaka orwako jal ma noora.”"},{"book":"Johana","chapter":"13","verse":"21","text":"Bangʼ kane osewacho mano, Yesu nochandore gie chunye mi nohulonigi niya, “Awachonu adier, ni achiel kuomu biro ndhoga.”"},{"book":"Johana","chapter":"13","verse":"22","text":"Jopuonjrene dhogi nomoko, kendo ne gingʼiyore kendgi ka giparo ni en ngʼa kuomgi ma nowuoyo kuome."},{"book":"Johana","chapter":"13","verse":"23","text":"To noyudo japuonjre mane Yesu ohero, ne chiemo kobedo bute machiegni."},{"book":"Johana","chapter":"13","verse":"24","text":"Simon Petro nogwelo japuonjreno kawacho niya, “Penje ane ngʼama owuoyo kuome.”"},{"book":"Johana","chapter":"13","verse":"25","text":"Nolokore motenore kuom Yesu mopenje niya, “Ruoth, en ngʼa?”"},{"book":"Johana","chapter":"13","verse":"26","text":"Yesu nodwoke niya, “En ngʼama abiro miyo makatini bangʼ ka aselute e kado.” Eka, bangʼ luto makati e kado, nomiye Judas Iskariot wuod Simon."},{"book":"Johana","chapter":"13","verse":"27","text":"To kane Judas osekawo makatino, Satan nodonjo kuome."},{"book":"Johana","chapter":"13","verse":"28","text":"To kuom joma ne chiemo kanyo, onge ngʼama nongʼeyo gimomiyo nowachone kamano."},{"book":"Johana","chapter":"13","verse":"29","text":"To kaka Judas ne en jakeno mar pesa, jomoko ne paro ni Yesu nonyise mondo odhi ongʼiew gik mane dwarore e sawo, kata ni mondo ochiw gimoro ni jodhier."},{"book":"Johana","chapter":"13","verse":"30","text":"Mapiyo bangʼ ka Judas nosekawo makatino, nowuok oweyogi. Koro ne en seche mag otieno."},{"book":"Johana","chapter":"13","verse":"31","text":"Kane Judas osedhi, Yesu nowacho niya, “Wuod Dhano koro imiyo duongʼ sani kendo Nyasaye bende yudo duongʼ kuome."},{"book":"Johana","chapter":"13","verse":"32","text":"Ka Nyasaye oyudo duongʼ kuome, eka Wuowi bende biro yudo duongʼ kuome, kendo obiro miye duongʼ sani sani."},{"book":"Johana","chapter":"13","verse":"33","text":"“Nyithinda, pod abiro bedo kodu kuom thuolo matin. Bangʼe ubiro manya, to mana kaka ne anyiso jo-Yahudi e kaka anyisou sani, ni kama adhiye un ok unyal bire."},{"book":"Johana","chapter":"13","verse":"34","text":"“Amiyou chik manyien mawacho kama: Herreuru ngʼato gi ngʼato. Mana kaka aseherou e kaka nyaka uherru ngʼato gi ngʼato."},{"book":"Johana","chapter":"13","verse":"35","text":"Mano ema biro miyo ji duto ngʼeyo ni un jopuonjrena adier, ka uheroru ngʼato gi ngʼato.”"},{"book":"Johana","chapter":"13","verse":"36","text":"Simon Petro nopenje niya, “Ruoth, idhi kanye?”"},{"book":"Johana","chapter":"13","verse":"37","text":"Petro nopenje niya, “Ruoth, angʼo momiyo ok anyal luwi sani? Aikora chiwo ngimana nikech in.”"},{"book":"Johana","chapter":"13","verse":"38","text":"Eka Yesu nodwoke niya, “Bende inyalo chiwo ngimani nikech an adier? Anyisi ni kapok thuon gweno okok, wangʼ inikweda nyadidek!"}]}