{"data":[{"book":"Aefeso","chapter":"4","verse":"1","text":"Ine monga wamʼndende chifukwa chotumikira Ambuye, ndikukulimbikitsani kuti mukhale moyo woyenera mayitanidwe amene munalandira."},{"book":"Aefeso","chapter":"4","verse":"2","text":"Mukhale odzichepetsa kwathunthu ndi ofatsa; mukhale oleza mtima, ololerana wina ndi mnzake mwachikondi."},{"book":"Aefeso","chapter":"4","verse":"3","text":"Muyesetse kusunga umodzi wa Mzimu; umodzi umene umatimangirira pamodzi mu mtendere."},{"book":"Aefeso","chapter":"4","verse":"4","text":"Pali thupi limodzi ndiponso Mzimu mmodzi, monganso pali chiyembekezo chimodzi chimene anakuyitanirani."},{"book":"Aefeso","chapter":"4","verse":"5","text":"Pali Ambuye mmodzi, chikhulupiriro chimodzi, ubatizo umodzi;"},{"book":"Aefeso","chapter":"4","verse":"6","text":"Mulungu mmodzi ndi Atate a onse, ndipo ali mwa onse."},{"book":"Aefeso","chapter":"4","verse":"7","text":"Koma aliyense wa ife wapatsidwa chisomo molingana ndi muyeso wa mphatso ya Khristu."},{"book":"Aefeso","chapter":"4","verse":"8","text":"Nʼchifukwa chake akunena kuti,"},{"book":"Aefeso","chapter":"4","verse":"9","text":"Kodi mawu akuti, “Iye anakwera” akutanthauza chiyani, ngati Iyeyo sanatsikire kunsi kwa dziko lapansi?"},{"book":"Aefeso","chapter":"4","verse":"10","text":"Iye amene anatsika ndi yemweyo anakwera koposa mʼmayiko a kumwamba onse, ndi cholinga choti zinthu zonse zikhale zodzaza ndi Iye."},{"book":"Aefeso","chapter":"4","verse":"11","text":"Iye ndiye amene anapereka mphatso kwa ena kuti akhale atumwi ndi ena aneneri, ena alaliki, ndi ena abusa ndi aphunzitsi."},{"book":"Aefeso","chapter":"4","verse":"12","text":"Ntchito yawo ndi kukonza oyera mtima kuti agwire ntchito ya utumiki kuti thupi la Khristu lilimbikitsidwe."},{"book":"Aefeso","chapter":"4","verse":"13","text":"Izi zidzatifikitsa tonse ku umodzi wachikhulupiriro, kumudziwa Mwana wa Mulungu, kukhwima msinkhu ndi kufika pa muyeso wangwiro weniweni wopezeka mwa Khristu."},{"book":"Aefeso","chapter":"4","verse":"14","text":"Motero sitidzakhalanso makanda, ogwedezekagwedezeka ndi mafunde, otengekatengeka ndi mphepo iliyonse ya chiphunzitso ndi kuchenjera kwa anthu achinyengo amene amasocheretsa anthu ndi kuchenjera kwawo."},{"book":"Aefeso","chapter":"4","verse":"15","text":"Mʼmalo mwake, poyankhula choonadi mwachikondi, tidzakula mu zinthu zonse ndi kukhala thupi la Khristu, amene ndi Mutu, omwe ndi mpingo."},{"book":"Aefeso","chapter":"4","verse":"16","text":"Mwa Iye thupi lonse lalumikizidwa ndi kugwirana pamodzi ndi mitsempha yothandizira. Likukula ndi kudzilimbitsa lokha mwachikondi, pomwe chiwalo chilichonse chikugwira ntchito yake."},{"book":"Aefeso","chapter":"4","verse":"17","text":"Tsono ine ndikukuwuzani izi, ndipo ndikunenetsa mwa Ambuye, kuti musayendenso monga amachitira anthu a mitundu ina potsata maganizo awo opanda pake."},{"book":"Aefeso","chapter":"4","verse":"18","text":"Maganizo awo ndi odetsedwa, ndi osiyanitsidwa ndi moyo wa Mulungu chifukwa cha umbuli umene uli mwa iwo chifukwa cha kuwuma mtima kwawo."},{"book":"Aefeso","chapter":"4","verse":"19","text":"Popeza sazindikiranso kanthu kalikonse, adzipereka okha kuti akhumbe zonyansa, kuti achite mtundu uliwonse wa zoyipa ndi zilakolako zosatha."},{"book":"Aefeso","chapter":"4","verse":"20","text":"Koma inu simunadziwe Khristu mʼnjira yotere."},{"book":"Aefeso","chapter":"4","verse":"21","text":"Zoonadi munamva za Iye ndipo munaphunzitsidwa mwa Iye molingana ndi choonadi chimene chili mwa Yesu."},{"book":"Aefeso","chapter":"4","verse":"22","text":"Inu munaphunzitsidwa molingana ndi moyo wanu wakale, kuchotsa umunthu wakale, umene ukupitirira kuwonongeka ndi zilakolako zachinyengo;"},{"book":"Aefeso","chapter":"4","verse":"23","text":"kuti mukonzedwe mwatsopano mʼmitima mwanu;"},{"book":"Aefeso","chapter":"4","verse":"24","text":"ndi kuti muvale umunthu watsopano, wolengedwa kuti ufanane ndi Mulungu mu chilungamo chenicheni ndi chiyero."},{"book":"Aefeso","chapter":"4","verse":"25","text":"Chifukwa chake, aliyense wa inu aleke kunama ndipo ayankhule zoona kwa mʼbale wake, pakuti ife tonse ndife ziwalo za thupi limodzi."},{"book":"Aefeso","chapter":"4","verse":"26","text":"Kwiyani koma musachimwe. Dzuwa lisalowe mukanali chikwiyire."},{"book":"Aefeso","chapter":"4","verse":"27","text":"Musamupatse mpata Satana."},{"book":"Aefeso","chapter":"4","verse":"28","text":"Iye amene wakhala akuba asabenso, koma agwire ntchito ndi kuchita kenakake kaphindu ndi manja ake, kuti akhale ndi kenakake kogawana ndi amene akusowa."},{"book":"Aefeso","chapter":"4","verse":"29","text":"Mʼkamwa mwanu musatuluke mawu aliwonse onyansa, koma okhawo amene ndi othandiza kulimbikitsa ena molingana ndi zosowa zawo, kuti athandize amene akawamve."},{"book":"Aefeso","chapter":"4","verse":"30","text":"Ndipo musamvetse chisoni Mzimu Woyera wa Mulungu amene mwasindikizidwa naye chizindikiro cha tsiku la kuwomboledwa."},{"book":"Aefeso","chapter":"4","verse":"31","text":"Chotsani kuzondana, ukali ndi kupsa mtima, chiwawa ndi kuyankhula zachipongwe, pamodzi ndi choyipa chilichonse."},{"book":"Aefeso","chapter":"4","verse":"32","text":"Mukomerane mtima ndi kuchitirana chifundo wina ndi mnzake. Khululukiranani wina ndi mnzake, monga momwe Mulungu anakukhululukirani mwa Khristu."}]}