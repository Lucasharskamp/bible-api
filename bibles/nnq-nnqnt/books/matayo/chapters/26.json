{"data":[{"book":"Matayo","chapter":"26","verse":"1","text":"Yesu apajomola kubola genia goa, ngabalengela akinapunji bakwe,"},{"book":"Matayo","chapter":"26","verse":"2","text":"“Mmanyangite kube gaigi machoba mabena kupakube na Mpapala gwa Pasaka, na Mwana jwa Mundu apangigwa ibe abambigwe munchalaba.”"},{"book":"Matayo","chapter":"26","verse":"3","text":"Kingobu chenie Akakung'i akolo na akananhota mundu ngabakongana pamwe panganya ja Kayafa ojwakiba Nkung'i nkolo."},{"book":"Matayo","chapter":"26","verse":"4","text":"Ngabapanga ndela ja kunkamula Yesu bankome kukuiya."},{"book":"Matayo","chapter":"26","verse":"5","text":"“Nambu ngabalenga kile chimwe, chakakamuligwaje kingobu cha mpapala gwa Pasaka ukapitije ukomo kati ja bandu.”"},{"book":"Matayo","chapter":"26","verse":"6","text":"Yesu akiba ku Betania, kachakwe Simoni, ojwakiba juna maloi,"},{"book":"Matayo","chapter":"26","verse":"7","text":"amama bamwe abakiba na chupa echikitweli mauta ga kunungila gabei ngolongwa, nganhwikilila pamecha pala apakiba atamite akalya chakulya, ngannyitila mauta genia umutwe."},{"book":"Matayo","chapter":"26","verse":"8","text":"Akinapunji bakwe apabalola genia ngabachimwa, ngabalenga, “Ganike kugatunia?”"},{"book":"Matayo","chapter":"26","verse":"9","text":"“Mauta ganga kabi gauchigwe kubei ngolongwa, nu uloi gwene kape akaocho.”"},{"book":"Matayo","chapter":"26","verse":"10","text":"Yesu ngamanya echibalongela, ngabalengela, “Mbona machumbuya amama bamba? Batei chwapi ni kile chambone kwango."},{"book":"Matayo","chapter":"26","verse":"11","text":"Akaocho mmi nabo machoba goa, nambu ne mbeje pamwe namangweto machoba goa."},{"book":"Matayo","chapter":"26","verse":"12","text":"Amama bamba banyitile mauta ibe kumbanganikia kwa machiko gango."},{"book":"Matayo","chapter":"26","verse":"13","text":"Nannengelanga kweli kutenda, padunia poa pupakutangachigwa Nhwalo Gwambone, kitendwa chenje chibatei amama aba kibakulongaligwa kakombake benia.”"},{"book":"Matayo","chapter":"26","verse":"14","text":"Penia Yuda Isikalioti, ojwakiba jumwe kati ja baba komi na abele, ngajenda kwa akakung'i akolo,"},{"book":"Matayo","chapter":"26","verse":"15","text":"ngabalenge, “Mpakumbe kinii anda nang'alwike Yesu?” Ngabammalangi ipande selasini yuloi,"},{"book":"Matayo","chapter":"26","verse":"16","text":"Kuboka kingobu chenie Yuda ngabe akapala ndela ju kunng'aluka Yesu."},{"book":"Matayo","chapter":"26","verse":"17","text":"Lichoba lya kutumbula mpapala gwa mikate jangajela Kimela akinapunji ngabannyendela Yesu ngabankonya, “Mpala tukampanganikie ko Chakulya cha Pasaka?”"},{"book":"Matayo","chapter":"26","verse":"18","text":"Yesu ngabajanga, “Nnyendange kunnyini kumundu jumwe, makannengele, ‘Aboli balenga, kingobu chango kiike, mbakulye Pasaka pamwe na akinapunji bango kachinu.’ ”"},{"book":"Matayo","chapter":"26","verse":"19","text":"Akinapunji ngabatenda andi Yesu apabalagila, ngabapangania mpapala gwa Pasaka."},{"book":"Matayo","chapter":"26","verse":"20","text":"Piika kimuyo, Yesu ngatama kulye pamwe na akinapunji bakwe komi na abena."},{"book":"Matayo","chapter":"26","verse":"21","text":"Apabakiba bakalyaga, Yesu ngalenga, “Nannenge kweli, jumwe panakati jinu apakung'aluka.”"},{"book":"Matayo","chapter":"26","verse":"22","text":"Akinapunji ngabaechuka muno, ngabatumbu kunkonya Yesu jumwe jumwe, “Angwana, bo nenga?”"},{"book":"Matayo","chapter":"26","verse":"23","text":"Yesu ngajanga, “Ojwapakulela nkate muntungati pamwe na nenga nga jwenio ojwapakung'aluka."},{"book":"Matayo","chapter":"26","verse":"24","text":"Mwana jwa Mundu mawa andi pagalenga Majandiko Gachwapi nhwalo gwa jwenio, nambu, kulaga mundu jwenio ojwapakunng'aluka Mwana jwa Mundu! Yakabi mbaya kwa mundu jwenio anda akabelwikije.”"},{"book":"Matayo","chapter":"26","verse":"25","text":"Yuda ojwapala kunng'aluka, ngankonya, “Aboli! Bo, nenga?”"},{"book":"Matayo","chapter":"26","verse":"26","text":"Pabakiba bakalyaga, Yesu ngatola nkate, ngannumba Nnoongo, ngaumetula, ngabape akinapunji bakwe nu kulenga, “Ntolange nnie, gongo nga mmele gwango.”"},{"book":"Matayo","chapter":"26","verse":"27","text":"Kabe ngatola kikombe, ngalumba, ngabape akalenga, “Nnywegange mmoa,”"},{"book":"Matayo","chapter":"26","verse":"28","text":"“Jenje nga myai jango ejibeka kipola lilagano lya Nnoongo, myai ejichalakicha malagano ga bandu ajingi ibe balekekeigwe mabaja."},{"book":"Matayo","chapter":"26","verse":"29","text":"Nannengelanga, nyweje kabele divai ja zabibu mpaka lichoba lyale apambakunywe nhyono pamwe na mangweto mu Kingwana cha Awabango.”"},{"book":"Matayo","chapter":"26","verse":"30","text":"Kuboka pu kujemba nhwambo, ngabajenda kukitombi cha Mizeituni."},{"book":"Matayo","chapter":"26","verse":"31","text":"Penia Yesu ngabalengela, “Kilo jenje ja lele, mmoa mwenga mpakutila nu kuneka ne, gambu Majandiko Gachwapi galenga, ‘Nnoongo alenga mbakunkoma nchungi, na kipenga cha mambelele kipakupwilikana.’"},{"book":"Matayo","chapter":"26","verse":"32","text":"Nambu kuboka pu kuyoka kwango, mbakunnongalela ku Galilaya.”"},{"book":"Matayo","chapter":"26","verse":"33","text":"Petulo ngannenge Yesu, “Ata ikabi boa bannekangite, ne nannekaje.”"},{"book":"Matayo","chapter":"26","verse":"34","text":"Yesu ngannengela, “Kweli nannengela, kilo ujenje tango nkokoloko nukubekaje, mpakungana patatu.”"},{"book":"Matayo","chapter":"26","verse":"35","text":"Petulo ngannengela, “Nengaje yenie ata anda napaligwe kuwe pamwe namwe nannekaje.”"},{"book":"Matayo","chapter":"26","verse":"36","text":"Penia Yesu ngajenda pamwe na akinapunji bakwe paali apakemigwa Getisemani, ngabalenge, “Ntamange pamba ne nyenda papa kugongalela.”"},{"book":"Matayo","chapter":"26","verse":"37","text":"Ngantola Petulo pamwe ni ingota ibena ya Zebedayo, ngatumbula kuechuka na kube na nambwele,"},{"book":"Matayo","chapter":"26","verse":"38","text":"Penia ngabalengela, “Mbi na kuwechuka kukolongwa umwojo papipi nu kuwe. Ntamange pamba nkeluyange pamwe na ne.”"},{"book":"Matayo","chapter":"26","verse":"39","text":"Ngajenda nnongi kachoko, ngagwe manguku, ngagongalela, “Awabango andaiotwile kikombe chenje chambete, nambu ikabe anda apambala neje, ila apampala mwe.”"},{"book":"Matayo","chapter":"26","verse":"40","text":"Kubokapenia ngababuji akinapunji bakwe akatatu bala, ngabakole bagochilinge, ngannenge Petulo, “Mboni makangweto nchipulinge kube mio pamwe nane ata lisaa limwe?"},{"book":"Matayo","chapter":"26","verse":"41","text":"Nkelukiange nukugongalela kupala makalondoigwaje. Uhuke kupala kutenda agapala Nnoongo nambu makakala ga mundu kuotoje.”"},{"book":"Matayo","chapter":"26","verse":"42","text":"Ngajenda kabe mala ja pabele ngagongalela, “Awawa bango, anda iotwile kikombe chikumboteka kipete panga nywe nenga, nambu agampala gakamuligwe.”"},{"book":"Matayo","chapter":"26","verse":"43","text":"Ngabajendela kabele, ngabakolelanga bagochalinge, gambu mio gabe gakiba na lugono."},{"book":"Matayo","chapter":"26","verse":"44","text":"Yesu ngabaleka, ngajenda kabele kugongalela mala ja patatu kwa malobe ugaga."},{"book":"Matayo","chapter":"26","verse":"45","text":"Kabe ngabajendela akinapunji bala, ngabalengela, “Bo, mmi tango makagolokanga nu kupomolela? Nnolange! Kingobu chene kiike, na Mwana jwa Mundu makamuigwa mumaboko ga bandu abakamu mabaja."},{"book":"Matayo","chapter":"26","verse":"46","text":"Nnyinukange tujende. Atendakuika ojwapakung'aluka!”"},{"book":"Matayo","chapter":"26","verse":"47","text":"Yesu apakiba tango akalongela nabo, kingobucho ngaika Yuda, jumwe kati ja akinapunji komi na abele. Ngalongwana nabo bandu ajingi bina mapanga na imbonga. Abakiba batumigwe na akakung'i akolo na akananhota ba bandu."},{"book":"Matayo","chapter":"26","verse":"48","text":"Mundu ojwapala kunng'aluka Yesu, akiba tayali aulaite kiingi nkengeni gwenio kulenga, “Mundu ojumbakunkumbatila ngajwenio. Mampukilange!”"},{"book":"Matayo","chapter":"26","verse":"49","text":"Yuda ngaunhwegele Yesu nu kulenga, “Aboli, kunchelile,” penia ngankumbatila."},{"book":"Matayo","chapter":"26","verse":"50","text":"Yesu ngannengela, “Aganja, nkamule echinhwiki ukamula.”"},{"book":"Matayo","chapter":"26","verse":"51","text":"Jumwe ja abakiba pamwe na Yesu ngatondabeya luboko, ngaucholomola upanga gwakwe, ngamputa mpakachi jwa Nkung'i Nkolo, ngaunheketa lichikilo."},{"book":"Matayo","chapter":"26","verse":"52","text":"Yesu nganengela, “Mmuye upanga gwinu muala, gambu jwajoa ojwaputana ku upanga, mawa nu upanga."},{"book":"Matayo","chapter":"26","verse":"53","text":"Bo, mmanyangiteje kube kabi nhotwi kajopa Awawa bango nabombe kingobu uchenje kabibanetile kikuta kikolongwa cha bandu komi na mabele cha akapakachi ba Nnoongo?"},{"book":"Matayo","chapter":"26","verse":"54","text":"Nambu ipakulenganila bo Majandiko Gachwapi eilenga kube nga apaipaligwa kube?”"},{"book":"Matayo","chapter":"26","verse":"55","text":"Yesu ngaulenge nkengeni gwa bandu, “Bo, unhwikilinge kumbukila kwa mapanga na imbonga anda ne napoki? Machoba goa nakiba Munyumba ja Nnoongo nakabola, na umbukalingeje."},{"book":"Matayo","chapter":"26","verse":"56","text":"Nambu ganga goa gakamuligwe ibe Majandiko ga alondoli ba Nnoongo galenganile.”"},{"book":"Matayo","chapter":"26","verse":"57","text":"Bandu benia ababampukila Yesu ngabampeleka kachakwe Kayafa, Nkung'i Nkolongwa, okwabakongana aboli ba Malagilo ga Musa na akananhota."},{"book":"Matayo","chapter":"26","verse":"58","text":"Petulo ngankengama kutaali, mpaka mu uwa ja nyumba ja Nkung'i Nkolongwa, ngajingi unyumba pamwe na akalendei aibone ilebe pipakube."},{"book":"Matayo","chapter":"26","verse":"59","text":"Akakung'i Akolongwa na Libalacha lya Akayahudi ngabajiga kupala malobe guwangi ibe bankome Yesu,"},{"book":"Matayo","chapter":"26","verse":"60","text":"nambu bapatangiteje lilobe lyalyoa, na bandu ajingi ngabaika ngabalenga malobe guwangi kujwenio. Ngabajomolela kuika bandu abena,"},{"book":"Matayo","chapter":"26","verse":"61","text":"ngabalenga, “Mundu ojo alengita kutenda, ‘Anhotwile kujibomo Nyumba ja Nnoongo nu kuchenga kabena kwa machoba matatu.’ ”"},{"book":"Matayo","chapter":"26","verse":"62","text":"Nkung'i Nkolongwa ngajema, ngankonya Yesu, “Bo, nnyangaje lilobe? Bandu aba batenda kunkopakea?”"},{"book":"Matayo","chapter":"26","verse":"63","text":"Nambu Yesu ngatama nuu. Nkung'i Nkolongwa ngannenge, “Nnapile ku Nnoongo ojwabi mmomi anda mwe nga Kilisto Nkomboi, Mwana jwa Nnoongo.”"},{"book":"Matayo","chapter":"26","verse":"64","text":"Yesu ngannyanga jwenio, “Elo mwe nnengite. Nambu nannengelanga mmoa, kutumbu ngoe mamammona Mwana jwa Mundu atamite kingonu cha kalelo cha Nnoongo juna uwecho, akaika mumaunde gu kumbengu!”"},{"book":"Matayo","chapter":"26","verse":"65","text":"Penia, Nkung'i Nkolongwa ngajwepula ngobo yakwe, ngalenga, “Atekuntukana Nnoongo! Tupaije akachaili! Nnyoaninge apantukana Nnoongo!"},{"book":"Matayo","chapter":"26","verse":"66","text":"Mangweto nhwachangabo?”"},{"book":"Matayo","chapter":"26","verse":"67","text":"Kabe ngubunhwuni mata kumio, ngabamputa makopi. Bange kongo bakamputa makopi,"},{"book":"Matayo","chapter":"26","verse":"68","text":"ngabalenga, “Kilisto mutulengele beneke, abamputite!”"},{"book":"Matayo","chapter":"26","verse":"69","text":"Petulo akiba atamite panja kuua. Penia, mpakachi jumwe munkege ngannyendela, ngalenga, “Mwe uyo makiba pamwe na Yesu juku Galilaya.”"},{"book":"Matayo","chapter":"26","verse":"70","text":"Petulo ngakana nnongi ja boa akalenga, “Manyije echinnongela,”"},{"book":"Matayo","chapter":"26","verse":"71","text":"Apakiba akapita paniango, mpakachi jonge munkege ngammona, ngabalengela abakiba penia, “Mundu jwajo akiba pamwe na Yesu juku Nazaleti.”"},{"book":"Matayo","chapter":"26","verse":"72","text":"Petulo ngakana nukulenga, “Napila yene numanyije mundu jwenio!”"},{"book":"Matayo","chapter":"26","verse":"73","text":"Mwenakandaye kachoko, bandu abakiba penia ngabannyendela Petulo. Ngabannengela, “Kweli, mwe nga nabamwe kati ja angweto, gambu kilonge chinu kibonekana mwe mmoke ku Galilaya!”"},{"book":"Matayo","chapter":"26","verse":"74","text":"Penia Petulo ngatumbu kulapila kulenga, Nnoongo anhukumule anda nonge uwangi! “Numanyije mundu jwenio!”"},{"book":"Matayo","chapter":"26","verse":"75","text":"Petulo ngakombakela malobe galenga Yesu, “Tango nkokoloko nukubekaje, mpakungana patatu umanyije ne.” Ngapita panja ngaguta muno."}]}