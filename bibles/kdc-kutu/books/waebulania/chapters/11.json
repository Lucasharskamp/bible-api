{"data":[{"book":"Waebulania","chapter":"11","verse":"1","text":"Kutamanila ako kuvijuwa goya vinhu vitubetela na kuvijuwa goya vinhu vija hatuvona."},{"book":"Waebulania","chapter":"11","verse":"2","text":"Kwa kutamanila wanhu wa umwaka wagweleligwa nhogolwa na Mulungu."},{"book":"Waebulania","chapter":"11","verse":"3","text":"Kwa kutamanila tweye tojuwa kamba isi iumbigwa kwa imbuli ya Mulungu, avo vinhu vikoneka vitendigwa kulawa kuna ivinhu havikoneka."},{"book":"Waebulania","chapter":"11","verse":"4","text":"Kutamanila ako kumtendile Habili yamulavile Mulungu nhosa inogile kubanza Kaini. Kutamanila kwake kumtenda yatogoligwe na Mulungu kamba kanoga, kwavija Mulungu mwenyego kazigwaa nhogolwa nhunza zake. Kwa kutamanila kwake hata kamba Habili kafa, mbuli zake ziyatendile zing'hali zotufunza."},{"book":"Waebulania","chapter":"11","verse":"5","text":"Kutamanila ako kumtendile Henoko sekeyafe. Lakini kasoligwa uchanha kwa Mulungu. Kuduhu munhu yamonile kwavija Mulungu kakala yamsolile uchanha. Kamba maandiko vigolonga kamba yang'hali hanasoligwa uchanha, Henoko kakala yamnogeze Mulungu."},{"book":"Waebulania","chapter":"11","verse":"6","text":"Bila kutamanila, kuduhu munhu iyodaha kumnogeza Mulungu, kwavija munhu yoyose iyomcholela Mulungu kolondeka yatogole kamba Mulungu kauko na kowagwaa nhunza wanhu waja womzahila kwa kuwamba."},{"book":"Waebulania","chapter":"11","verse":"7","text":"Kwa kutamanila Nuhu viyazumigwe na Mulungu mbuli ya vinhu va kumwande yang'hali hanavona, kamtegeleza Mulungu kazenga safina na kakomboligwa na wanhu wa lubuga lwake. Kwa kutamanila Nuhu katendigwa kanoga mgameso ga Mulungu lakini wanhu wose wa mwiisi woneka kamba wabananga."},{"book":"Waebulania","chapter":"11","verse":"8","text":"Kwa kutamanila, Abulahamu kamtegeleza Mulungu viyamkemile yachole mwiisi ija iyamulongele yahamgwelele iwe yake. Kasegela mwiisi yake mwenyego na kachola kuja hakujuwile."},{"book":"Waebulania","chapter":"11","verse":"9","text":"Kwa kutamanila kakala mviheha kamba munhu baki mwiisi iyalongeligwe kogweleligwa na Mulungu. Vivija Isaka na Yakobo wakala kamba avo kumwande, wao wakalile na fungu mna ikinhu kikija kiyalongile Mulungu."},{"book":"Waebulania","chapter":"11","verse":"10","text":"Kwavija Abulahamu kakala kobetela buga jandusigwe na kuzengigwa na Mulungu, buga dikala kipindi chose."},{"book":"Waebulania","chapter":"11","verse":"11","text":"Kutamanila ako kumtendile Abulahamu yawe tata, hata kamba kakala mvele ng'hani, vivija Sala mwenyego kakala mgumba. Abulahamu kamtogola Mulungu kamba kotenda kija kiyalongile komgwaa."},{"book":"Waebulania","chapter":"11","verse":"12","text":"Avo, Abulahamu kakala yalalile kamba munhu yafile, avo kulawa kwa munhu ayo imoja walawa wanhu wengi kamba vizili nhondo kuulanga, havidahika kupetigwa kamba msanga wa mhwani."},{"book":"Waebulania","chapter":"11","verse":"13","text":"Wanhu wose wano viwafile wakala wang'hali wotamanila. Hawabokele bule vinhu vilongigwe na Mulungu, na kamba vija wavona na kuvigoneka kwa kutali. Na wajuwa kamba wakala wanhu baki na wabita nzila muno mwiisi."},{"book":"Waebulania","chapter":"11","verse":"14","text":"Wanhu wolonga mbuli zino, wofambula goya kuwa wozahila isi ya kweli."},{"book":"Waebulania","chapter":"11","verse":"15","text":"Maza wagendelele kugesa isi iwaisegele, wahapatile kipindi cha kubwela kabili."},{"book":"Waebulania","chapter":"11","verse":"16","text":"Lakini wasulukila isi inogile ng'hani, isi ya kuulanga. Avo Mulungu hakona kinyala awo kumkema heyo Mulungu wao, kwavija kawatandila buga jao."},{"book":"Waebulania","chapter":"11","verse":"17","text":"Kwa kutamanila Abulahamu kamulava mwanage Isaka yawe nhosa kipindi Mulungu viyamgezile. Abulahamu ayo yakalile yabokele kija kiyalongile Mulungu, lakini katogola kumulava mwanage yeli yaiyeka yawe nhosa,"},{"book":"Waebulania","chapter":"11","verse":"18","text":"hamoja Mulungu kakala yamulongele, “Kubitila Isaka kopata lukolo.”"},{"book":"Waebulania","chapter":"11","verse":"19","text":"Abulahamu katogola kamba Mulungu kodaha kuwazilibula wanhu wafile, baho tolonga kamba vija kweli Abulahamu kampata Isaka kulawa mwiifa."},{"book":"Waebulania","chapter":"11","verse":"20","text":"Kutamanila ako kumtendile Isaka yawatambikile Yakobo na Esau wadahe kumweda baho kumwande."},{"book":"Waebulania","chapter":"11","verse":"21","text":"Kutamanila ako kumtendile Yakobo yamtambikile kila imoja wa wanage Yusufu viyakalile kolonda kufa. Kasigamila mkongoja wake na kumgwaa ukulu Mulungu."},{"book":"Waebulania","chapter":"11","verse":"22","text":"Kutamanila ako kumtendile Yusufu viyakalile kolonda kufa, yalonge mbuli ya kusegela kwa wanhu wa Izilaeli mwiisi ya Misili na kalagiza va kuitendela mizege yake."},{"book":"Waebulania","chapter":"11","verse":"23","text":"Kutamanila ako kuwatendile tatake na mamake Musa wamfise Musa miezi midatu viyavumbuke. Wao wamona kakala mwana yanogile ng'hani na hawadidumbile lagizo da mndewa wa Misili."},{"book":"Waebulania","chapter":"11","verse":"24","text":"Kutamanila ako kumtendile Musa viyakulile, yaleme kukemigwa mwana wa mndele wa Falao."},{"book":"Waebulania","chapter":"11","verse":"25","text":"Kona vinoga kugaya na wanhu wa Mulungu kubanza kudeng'helela uhondo wa nzambi kwa kipindi kidodo."},{"book":"Waebulania","chapter":"11","verse":"26","text":"Kakala yajuwile kamba kugaya mbuli ya Kilisito Mkombola kofaya ng'hani kubanza ngama yose ya mwiisi ya Misili, kwavija kakala kobeta nhunza ya kumwande."},{"book":"Waebulania","chapter":"11","verse":"27","text":"Kutamanila ako kumtendile Musa yasegele Misili, hadumbile ng'hasiliki ya mndewa. Kafunga umoyo na kakala kamba munhu yomona Mulungu hakoneka."},{"book":"Waebulania","chapter":"11","verse":"28","text":"Kutamanila ako kumtendile yaisonge Pasaka na kulagiza damu imizigwe kuna ulwivi muladi msenga wa kuulanga yogala ifa sekeyawakome wana wa chaudele wa wanhu Izilaeli."},{"book":"Waebulania","chapter":"11","verse":"29","text":"Wanhu wa Izilaeli kwa kutamanila waloka Bahali shamu kamba isi inyalile, lakini Wamisili viwalondile kuloka wafa mgamazi."},{"book":"Waebulania","chapter":"11","verse":"30","text":"Kwa kutamanila wanhu wa Izilaeli waluzunguluka luwa lwa buga da Yeliko kwa siku saba, na luwa lwake lugwa."},{"book":"Waebulania","chapter":"11","verse":"31","text":"Ija imgoni Lahabu kwa kutamanila kahonyeka kukomigwa hamoja na wanhu waja wamulemile Mulungu, kwavija kakala yawagoneke wasepaji wa Kiizilaeli."},{"book":"Waebulania","chapter":"11","verse":"32","text":"Avo lelo nonge choni ng'hani? Saa imala kuwapeteleni mbuli ya Gidioni na Balaki na Samsoni na Yefisa na Daudi na Samweli, na watula ndagu wa Mulungu."},{"book":"Waebulania","chapter":"11","verse":"33","text":"Kwa kutamanila wazitowa isi ziyagwe na kuzihuma. Watawala kwa nzila iwatendile wanhu wakweleleze malagizo na wakibokela kija kiyalongile Mulungu. Wazifunga saya za simba,"},{"book":"Waebulania","chapter":"11","verse":"34","text":"wazima mizoto mikali, wahonyeka kukomigwa kwa mapanga. Wakala wanyolile lakini wagangamala. Wakala wakalizi wagangamale na kuwahuma wakalizi wa wanhu baki."},{"book":"Waebulania","chapter":"11","verse":"35","text":"Na watwanzi wabwezeligwa ndugu zao wafile."},{"book":"Waebulania","chapter":"11","verse":"36","text":"Wayagwe wazehigwa na kutoigwa mbalati, na wayagwe wagodekigwa nzabi na kufungigwa."},{"book":"Waebulania","chapter":"11","verse":"37","text":"Wakomigwa kwa mabwe, wabaluligwa kwa misumeno, wakomigwa kwa mapanga. Wazunguluka kuno wavala ng'hwembe za ng'hondolo hebu mbuzi, wakala wanhu wakiwa, wadununzigwe na kutendeligwa vihile."},{"book":"Waebulania","chapter":"11","verse":"38","text":"Wanhu awo wamtamanila Mulungu, lakini wanhu wa mwiisi ino wakala wehile mbaka hawalondeke kuwa na wanhu kamba awo! Wanhu awo wamtamanile Mulungu wapwililika mviwala na vigongo, wakala mzimhango na mna gamakolombo."},{"book":"Waebulania","chapter":"11","verse":"39","text":"Wanhu wano wose wagweleligwa nhogolwa kwa kumtamanila Mulungu. Lakini hawabokele kija kiyawalongele Mulungu."},{"book":"Waebulania","chapter":"11","verse":"40","text":"Kwavija Mulungu kakala yavitandile mwaka vinhu vinogile ng'hani mbuli ya tweye muladi hewo watendigwe watelele hamoja na tweye."}]}