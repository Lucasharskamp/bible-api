{"data":[{"book":"1 Saamuʼeel","chapter":"19","verse":"1","text":"Saaʼol ilma isaa Yoonaataanii fi tajaajiltoota hunda akka isaan Daawitin ajjeesan ajaje. Yoonaataan garuu akka malee Daawitin jaallata ture;"},{"book":"1 Saamuʼeel","chapter":"19","verse":"2","text":"akkana jedhees isa akeekkachiise; “Saaʼol abbaan koo karaa ittiin si ajjeesu barbaadachaa jira. Bori ganama of eeggadhu; dhokadhuutii achuma turi."},{"book":"1 Saamuʼeel","chapter":"19","verse":"3","text":"Anis gad baʼee abbaa koo wajjin dirree ati jirtu irra nan dhaabadha. Waaʼee kees isa wajjin haasaʼee waan inni jedhe sitti hima.”"},{"book":"1 Saamuʼeel","chapter":"19","verse":"4","text":"Yoonaataanis akkana jedhee abbaa isaa Saaʼolitti waaʼee Daawit waan gaarii dubbate; “Mootichi tajaajilaa isaa Daawititti yakka hin hojjetin; inni homaa si hin goone; wanni inni hojjetes faayidaa guddaa siif argamsiiseera."},{"book":"1 Saamuʼeel","chapter":"19","verse":"5","text":"Daawit lubbuu ofii isaatiif yaaduu dhiisee Filisxeemicha ajjeese. Waaqayyos Israaʼel hundaaf moʼannaa guddaa kenne; atis waan kana argitee gammaddeerta. Yoos ati maaliif sababii malee isa ajjeesuudhaan nama yakka hin qabne kan akka Daawititti yakka hojjetta ree?”"},{"book":"1 Saamuʼeel","chapter":"19","verse":"6","text":"Saaʼolis Yoonaataanin dhaggeeffatee, “Dhugaa Waaqayyo jiraataa, Daawit hin ajjeefamu” jedhee kakate."},{"book":"1 Saamuʼeel","chapter":"19","verse":"7","text":"Kanaafuu Yoonaataan Daawitin waamee waan kana hunda itti hime. Saaʼolittis isa fide; Daawitis akkuma duriitti Saaʼol dura dhaabate."},{"book":"1 Saamuʼeel","chapter":"19","verse":"8","text":"Ammas lolli ni kaʼe; Daawitis dhaqee Filisxeemota lole. Innis humna guddaan isaan dhaʼe; isaanis isa duraa baqatan."},{"book":"1 Saamuʼeel","chapter":"19","verse":"9","text":"Garuu utuu Saaʼol eeboo harkatti qabatee mana isaa taaʼuu hafuuri hamaan Waaqayyo biraa isatti dhufe. Utuu Daawit baganaa taphachaa jiruu,"},{"book":"1 Saamuʼeel","chapter":"19","verse":"10","text":"Saaʼol eeboodhaan Daawitin keenyanitti hodhuu yaale; Daawit garuu duraa miliqe; Saaʼolis eeboo sana keenyanitti fixe. Daawitis halkan sana baqatee jalaa baʼe."},{"book":"1 Saamuʼeel","chapter":"19","verse":"11","text":"Saaʼol akka isaan eeganii ganamaan isa ajjeesaniif mana Daawititti namoota erge. Miikaal niitiin Daawit garuu, “Ati yoo halkan kana baqachuu baatte bori ni ajjeefamta” jettee akeekkachiifte."},{"book":"1 Saamuʼeel","chapter":"19","verse":"12","text":"Kanaafuu Miikaal foddaa keessaan Daawitin gad buufte; innis baqatee miliqe."},{"book":"1 Saamuʼeel","chapter":"19","verse":"13","text":"Ergasii Miikaal fakkii Waaqa tolfamaa tokko fuutee wayyaa itti uffiftee siree irra ciibsite; boraatii rifeensa reʼees mataa jala keesseef."},{"book":"1 Saamuʼeel","chapter":"19","verse":"14","text":"Yeroo Saaʼol Daawitin qabsiisuuf namoota ergetti Miikaal, “Inni dhukkubsateera” jette."},{"book":"1 Saamuʼeel","chapter":"19","verse":"15","text":"Saaʼol akka isaan Daawitin ilaalaniif deebisee namoota ergee, “Akka ani isa ajjeesuuf siree isaatiin naa fidaa” isaaniin jedhe."},{"book":"1 Saamuʼeel","chapter":"19","verse":"16","text":"Yeroo namoonni sun ol seenanitti fakkiin Waaqa tolfamaa sun siree irra ciibsamee, rifeensi reʼees mataa jala kaaʼameefii argame."},{"book":"1 Saamuʼeel","chapter":"19","verse":"17","text":"Saaʼolis Miikaaliin, “Ati maaliif akka diinni koo miliquuf akkas na gowwoomsite?” jedhe."},{"book":"1 Saamuʼeel","chapter":"19","verse":"18","text":"Daawitis yeroo baqatee miliqetti Saamuʼeel bira Raamaa dhaqee waan Saaʼol isa godhe hunda itti hime. Ergasiis innii fi Saamuʼeel gara Naayot dhaqanii achuma turan."},{"book":"1 Saamuʼeel","chapter":"19","verse":"19","text":"Saaʼolittis, “Kunoo Daawit Naayot ishee Raamaa keessatti argamtu keessa jira” jedhanii himan."},{"book":"1 Saamuʼeel","chapter":"19","verse":"20","text":"Kanaafuu inni akka isa qabaniif namoota itti erge. Isaan garuu yeroo garee raajota raajii dubbatanii kan Saamuʼeel hoogganaa isaanii taʼee achi dhaabachaa ture tokko arganitti Hafuurri Waaqaa namoota Saaʼol irra buʼee isaanis akkasuma raajii dubbatan."},{"book":"1 Saamuʼeel","chapter":"19","verse":"21","text":"Saaʼol yommuu waan kana dhagaʼetti namoota biraa erge; isaanis akkasuma raajii dubbatan. Saaʼol ammas yeroo sadaffaaf namoota erge; isaanis akkasuma raajii dubbatan."},{"book":"1 Saamuʼeel","chapter":"19","verse":"22","text":"Dhuma irratti inni ofuma isaatii kaʼee Raamaa dhaqe; boolla bishaanii guddaa Seekuutti argamu bira gaʼee, “Saamuʼeelii fi Daawit eessa jiru?” jedhee gaafate."},{"book":"1 Saamuʼeel","chapter":"19","verse":"23","text":"Kanaafuu Saaʼol gara Naayot ishee Raamaa keessa jirtu sanaa dhaqe. Garuu Hafuurri Waaqaa isaa irra buʼe; innis hamma Nawaat gaʼutti raajii dubbachaa deeme."},{"book":"1 Saamuʼeel","chapter":"19","verse":"24","text":"Wayyaa isaas of irraa baasee fuula Saamuʼeel duratti raajii dubbate. Innis halkanii fi guyyaa sana guutuu qullaa isaa ciise. Sababiin namoonni, “Saaʼolis raajota keessaa tokkoodhaa?” jedhaniif kanuma."}]}