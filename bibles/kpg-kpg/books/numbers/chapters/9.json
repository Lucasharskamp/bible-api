{"data":[{"book":"Numbers","chapter":"9","verse":"1","text":"Dimaadua ga helekai gi Moses i lodo di Anggowaa o Sinai i lodo tahi malama o di lua ngadau i muli digau Israel ne hagatanga i Egypt, ga helekai boloo,"},{"book":"Numbers","chapter":"9","verse":"2-3","text":"“Di madangaholu maa haa laangi o di malama deenei, daamada i di ulu di laa, heia digau Israel gii hai taumaha di Pasoobaa e daudali ono haganoho belee hai ai.”"},{"book":"Numbers","chapter":"9","verse":"4","text":"Moses gaa hai gi digaula gi heia Taumaha di Pasoobaa,"},{"book":"Numbers","chapter":"9","verse":"5","text":"gei hiahi o di madangaholu maa haa laangi o tahi malama digaula gaa budu nia maa i di Anggowaa o Sinai. Nia daangada guu hai nia mee huogodoo Dimaadua ne hai ang gi Moses.9.5 Exodus 12.1-13"},{"book":"Numbers","chapter":"9","verse":"6","text":"Gei hunu daangada digi madammaa ala ne bili gi tangada made, digaula e deemee di dau gi Taumaha di Pasoobaa i di laangi deelaa. Digaula gaa hula gi Moses mo Aaron"},{"book":"Numbers","chapter":"9","verse":"7","text":"ga helekai, “Gimaadou e milimilia idimaa gimaadou guu bili gi tangada made, ge di maa e aha dela gimaadou hagalee dau e hai tigidaumaha gi Dimaadua dalia digau Israel ala i golo?”"},{"book":"Numbers","chapter":"9","verse":"8","text":"Moses ga helekai, “Taalia gii dae gi dagu kumi agu helekai mai baahi Dimaadua.”"},{"book":"Numbers","chapter":"9","verse":"9","text":"Dimaadua ga helekai gi Moses bolo"},{"book":"Numbers","chapter":"9","verse":"10","text":"gi hagi anga ina gi digau Israel boloo, “Maa tei goodou be tei godou hagadili ga milimilia i mee guu bili gi tangada made, be guu hana gi daha gu mogowaa di dau gi di Pasoobaa,"},{"book":"Numbers","chapter":"9","verse":"11","text":"mee e mee di dau, malaa i muli di malama e dahi, hiahi di madangaholu maa haa laangi o togolua malama. Budu ina gi nia palaawaa digi hagatanga mono lau laagau mmala."},{"book":"Numbers","chapter":"9","verse":"12","text":"Hudee dugua dahi mee i nia meegai gii dubu gi di luada dono daiaa, ge hudee haga mooho di iwi e dahi i nia iwi di manu gu tigidaumaha. Heia Taumaha di Pasoobaa e daudali ono haganoho ala belee hai ai.9.12 Exodus 12.46; John 19.36"},{"book":"Numbers","chapter":"9","verse":"13","text":"Maa tei goodou e madammaa ge hagalee mogowaa, geia hagalee dau gi di Pasoobaa, ia hagalee hai tangada ni aagu, idimaa mee digi hai dana tigidaumaha i dono madagoaa belee hai ai, gei mee gaa kae di hagaduadua i dana hala."},{"book":"Numbers","chapter":"9","verse":"14","text":"“Maa digau mai i daha ala e noho i godou baahi, e hiihai e dau gi di Pasoobaa, digaula e hai di maa e daudali ono haganoho huogodoo. Taganoho hua e dahi e hai hegau nia daangada huogodoo, go digau donu mo digau henua gee.”"},{"book":"Numbers","chapter":"9","verse":"15-16","text":"Di laangi dela ne haga duu aga ai di Hale laa dela e noho ai Dimaadua, di baahi gololangi ga gila mai gaa gahu di maa. Boo gei di baahi gololangi deelaa le e ulaula be di ahi."},{"book":"Numbers","chapter":"9","verse":"17","text":"Di madagoaa di baahi gololangi ma ga hagatanga gi nua, gei digau Israel la ga hagatanga, gei di madagoaa ga noho ai di gololangi, gei digaula gaa noho labelaa, ga haga duu aga nadau hale laa."},{"book":"Numbers","chapter":"9","verse":"18","text":"Digaula e hagatanga hua be di manawa Dimaadua, ge e noho hua be di manawa Dimaadua. Di waalooloo o di baahi gololangi e noho i hongo di Hale laa, gei digaula e noho hua i di gowaa deelaa."},{"book":"Numbers","chapter":"9","verse":"19","text":"Di madagoaa o di baahi gololangi ma gaa noho duai i hongo di Hale laa, gei digaula e hagalongo hua gi Dimaadua, hagalee hagatanga."},{"book":"Numbers","chapter":"9","verse":"20","text":"Hunu madagoaa di baahi gololangi la ga noho hua i hongo di Hale laa i nia laangi be e hia, gei digaula e noho hua i golo. Gei di maa ga hagatanga aga gi nua, gei digaula ga hagatanga, e ala hua di manawa Dimaadua."},{"book":"Numbers","chapter":"9","verse":"21","text":"Hunu madagoaa, gei di baahi gololangi e noho hua i hongo di Hale laa mai hiahi gaa dae gi di luada, gei digaula e hagatanga i di madagoaa di gololangi ma ga hagatanga aga gi nua. Boo mo aa, gei digaula e hagatanga hua i di madagoaa deelaa."},{"book":"Numbers","chapter":"9","verse":"22","text":"Ma e aha ma gaa noho i hongo di Hale laa i nia laangi e lua, be di malama e dahi, be di ngadau e dahi, be e mada looloo, gei nia daangada hagalee hagatanga. Gei di maa ma ga hagatanga aga gi nua, gei digaula ga hagatanga."},{"book":"Numbers","chapter":"9","verse":"23","text":"Digaula e haga duu aga nadau hale laa gi nua e noho ai, gaa dae loo gi di madagoaa e hagatanga, gei digaula ga ohoia nia hale laa gi lala gaa hula, be nia helekai a Dimaadua ne hai gi Moses."}]}