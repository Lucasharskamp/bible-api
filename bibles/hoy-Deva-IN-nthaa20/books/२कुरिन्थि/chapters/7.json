{"data":[{"book":"२ कुरिन्थि","chapter":"7","verse":"1","text":"इदुरसाटी हे प्रियगोळा, याग कि ई वादागोळ नामी सिक्याव, रा बरी, नाव तान तान इक मय अदिक आत्मा अन्द सप्पा मलिनता देल शुद्ध माळेव, अदिक परमेश्वर उन अंज्क ईटतेला पवित्रता अक सिद्ध माळेव."},{"book":"२ कुरिन्थि","chapter":"7","verse":"2","text":"नामी तान दिल दा जागा कोळी. नाव ना रा यारदु सांगुळ अन्याय माळेव, ना यारीकारा बिगळुसेव अदिक ना यारीकारा ठगुसेव."},{"book":"२ कुरिन्थि","chapter":"7","verse":"3","text":"ना नीनी दोषी ठहरूसोर साटी ईद अनालीन. यतिकी ना पयले अच अन बुटीन कि नी नाम दिल दा हिंग कुर्तोग्या कि नाव नीन सांगुळ सायोर अदिक ऊळोर साटी तयार आयेव."},{"book":"२ कुरिन्थि","chapter":"7","verse":"4","text":"ना नीम से हापाळ हिम्मत इन सांगुळ माताळेतिन, नानी नीम मा बळा घमण्ड आद; ना शांती देल तुम्मेगीन. तान सप्पा क्लेश दा ना खुशी देल हापाळ तुमकु ईरतीन."},{"book":"२ कुरिन्थि","chapter":"7","verse":"5","text":"यतिकी याग नाव मकिदुनिया नगर दा बंदेव, आग भी नाम मय इक चैन सिकीदील, लेकीन नामी नाकु दी टु क्लेश सिकतोगोद; व्हार्या लळाईगोळ ईरव, बुळ्क भयंकर मातगोळ ईरव."},{"book":"२ कुरिन्थि","chapter":"7","verse":"6","text":"फिर भी दिन गरीब मंळसागोळी शांती कोळावाळा परमेश्वर तीतुस उन बंदुर देल नामी शांती कोट्टुन;"},{"book":"२ कुरिन्थि","chapter":"7","verse":"7","text":"अदिक ना सिर्फ आऊन बंदुर देल लेकीन आऊन आ शांती देल भी, जो आऊक नीम दी टु सिकीत. आव नीम लालसा, नीम दुख अदिक नान साटी नीम धुन इन बातणी नामी केळ्सदुन, यदुर देल नानी मात्‍त खुशी आत."},{"book":"२ कुरिन्थि","chapter":"7","verse":"8","text":"यतिकी कदाचित ना तान चिट्ठी देल नीनी दुखी माळदीन, लेकीन अदुर देल पछतासालिन ह्यांग कि पयले पछतासिन, यतिकी ना नोळतीन कि आ चिट्ठी देल नीनी दुख रा आत लेकीन अद घळी तिमुर्द साटी ईरोद."},{"book":"२ कुरिन्थि","chapter":"7","verse":"9","text":"ईग ना खुश आईन पर इदुरसाटी ईला कि नीनी दुख पोहचुस्त, उलटा इदुरसाटी कि नी आ दुख इन कारण मन तिर्गुस्द, यतिकी नीन दुख परमेश्वर उन इच्छा अन्द अनुसार ईरोद कि नाम दी टु नीनी यातोदु मात दा हानि पोहचुस बाळुल."},{"book":"२ कुरिन्थि","chapter":"7","verse":"10","text":"यतिकी परमेश्वर-भक्ति इन दुख हिंग पश्चाताप पैदा माळतान यदुर्द परिणाम उद्धार आद अदिक बाक अदुर देल पछतासोद बिळाल. लेकीन दुनिया अक दुख मृत्यु पैदा माळतद."},{"book":"२ कुरिन्थि","chapter":"7","verse":"11","text":"इदुरसाटी नोळी ईदा मात देल कि नीमी परमेश्वर उन दी टु बरोद दुख आत नीम दा याट उत्साह अदिक खुद इक उळसोद इच्छा अदिक हतास, अदिक अंज्क, अदिक लालसा, अदिक आस्था अदिक न्याय कोळोद विचार पैदा आत? नीव हर प्रकार देल ईद सिद्ध माळकु तोर्सदीर कि नीव ई मात दा निर्दोष आईर."},{"book":"२ कुरिन्थि","chapter":"7","verse":"12","text":"बाक ना जो नीम हात्‍ती लिखसीदिन, अद ना रा आऊन कारण लिख्सदीन याव अन्याय माळदुन अदिक ना आऊन कारण यार मा अन्याय माळकु आत, लेकीन इदुरसाटी कि नीम उत्साह जो नाम साटी आद, अद परमेश्वर उन मुंद नीम मा प्रगट आगेगुल."},{"book":"२ कुरिन्थि","chapter":"7","verse":"13","text":"इदुरसाटी नामी दिलासा सिक्त. नाम ई दिलासा अन्द सांगुळ तीतुस उन खुशी इन कारण मात्‍त यक्कुल खुशी आत यतिकी आऊन जीव नीम सप्पा मुंदुर कारण खुश आगेत."},{"book":"२ कुरिन्थि","chapter":"7","verse":"14","text":"यतिकी अगर ना आऊन मुंद नीम बारा दा येनारा घमण्ड तोर्सदीन, रा लज्जित आगीदील, लेकीन ह्यांग नाव नीम से सप्पा मातगोळ सही-सही अन बुटिदेव, हांग अच नाम घमण्ड तोरसोद तीतुस उन मुंद भी सही होळ्त."},{"book":"२ कुरिन्थि","chapter":"7","verse":"15","text":"याग आऊक नीम सप्पा मुंदुर्द आग्याकारी आगोद याद आगतद कि ह्यांग नीव अंज्क अदिक नळ्गतेला आऊन से मुलाकात माळदीर; रा आऊन प्यार नीम दी मात्‍त यक्कुल वाळुसेगतद."},{"book":"२ कुरिन्थि","chapter":"7","verse":"16","text":"ना खुश आईन यतिकी ना हर मात दा नीम मा पुरा भरोसा माळ सकतीन."}]}