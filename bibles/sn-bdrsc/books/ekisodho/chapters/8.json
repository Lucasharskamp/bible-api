{"data":[{"book":"Ekisodho","chapter":"8","verse":"1","text":"Ipapo Jehovha akati kuna Mozisi, “Enda kuna Faro undoti kwaari, ‘Zvanzi naJehovha: Rega vanhu vangu vaende, kuti vanondinamata."},{"book":"Ekisodho","chapter":"8","verse":"2","text":"Kana ukaramba kuti vaende, ndichatambudza nyika yako yose namatatya."},{"book":"Ekisodho","chapter":"8","verse":"3","text":"Nairi ruchazara namatatya. Achakwira agopinda mumuzinda wako nomuimba yako yokuvata uye napamubhedha wako, nomudzimba dzamachinda ako uye napavanhu vako uye nomuzvoto zvako nepokukanyira chingwa."},{"book":"Ekisodho","chapter":"8","verse":"4","text":"Matatya achakwira pamusoro pako napamusoro pavanhu vako napamusoro pamachinda ako ose.’ ”"},{"book":"Ekisodho","chapter":"8","verse":"5","text":"Ipapo Jehovha akati kuna Mozisi, “Taurira Aroni uti, ‘Tambanudza ruoko rwako pamwe chete netsvimbo yako pamusoro pehova napamusoro pemigero napamadziva, uye uite kuti matatya auye pamusoro penyika yeIjipiti.’ ”"},{"book":"Ekisodho","chapter":"8","verse":"6","text":"Saka Aroni akatambanudzira ruoko rwake pamusoro pemvura yeIjipiti, matatya akauya akafukidza nyika."},{"book":"Ekisodho","chapter":"8","verse":"7","text":"Asi nʼanga dzakaitawo zvimwe chetezvo nouroyi hwadzo; vakaitawo matatya kuti auye pamusoro penyika yeIjipiti."},{"book":"Ekisodho","chapter":"8","verse":"8","text":"Faro akadana Mozisi naAroni akati, “Nyengeterai kuna Jehovha kuti abvise matatya aya kwandiri uye nokuvanhu vangu, uye ini ndichatendera vanhu venyu kuti vaende kundobayira zvipiriso kuna Jehovha.”"},{"book":"Ekisodho","chapter":"8","verse":"9","text":"Mozisi akati kuna Faro, “Ndinopa ruremekedzo kwamuri kuti mureve nguva yokuti ndikunyengetererei imi navaranda venyu uye navanhu venyu kuti imi nedzimba dzenyu mubvisirwe matatya, kuti asare muna Nairi chete.”"},{"book":"Ekisodho","chapter":"8","verse":"10","text":"Faro akati, “Mangwana.”"},{"book":"Ekisodho","chapter":"8","verse":"11","text":"Matatya achabva kwamuri nomudzimba dzenyu, kumachinda enyu nokuvanhu venyu; achasara muna Nairi chete.”"},{"book":"Ekisodho","chapter":"8","verse":"12","text":"Ipapo Mozisi naAroni vakabva pana Faro, Mozisi akadana kuna Jehovha pamusoro pamatatya aakanga auyisa kuna Faro."},{"book":"Ekisodho","chapter":"8","verse":"13","text":"Uye Jehovha akaita zvakanga zvakumbirwa naMozisi. Matatya akafa mudzimba, nomuruvazhe uye nomuminda."},{"book":"Ekisodho","chapter":"8","verse":"14","text":"Akaunganidzwa akaita mirwi uye nyika yakanhuhwa nokuda kwawo."},{"book":"Ekisodho","chapter":"8","verse":"15","text":"Asi Faro akati aona kuti rusununguko rwakanga rwavapo, akaomesa mwoyo wake uye akasada kuteerera Mozisi naAroni, sezvakanga zvarehwa naJehovha."},{"book":"Ekisodho","chapter":"8","verse":"16","text":"Ipapo Jehovha akati kuna Mozisi, “Taurira Aroni uti, ‘Tambanudza tsvimbo yako ugorova guruva revhu,’ uye munyika yose yeIjipiti, guruva richava umhutu.”"},{"book":"Ekisodho","chapter":"8","verse":"17","text":"Vakaita izvozvo uye Aroni akati atambanudza ruoko rwaiva netsvimbo akarova guruva umhutu hukauya pamusoro pavanhu nezvipfuwo. Guruva rose munyika yose yeIjipiti rakava umhutu."},{"book":"Ekisodho","chapter":"8","verse":"18","text":"Asi nʼanga dzakakundikana, padzakaedza nouroyi hwadzo kubudisa umhutu."},{"book":"Ekisodho","chapter":"8","verse":"19","text":"Nʼanga dzakati kuna Faro, “Uyu munwe waMwari.” Asi mwoyo waFaro wakava mukukutu uye haana kuda kuteerera, sezvakanga zvarehwa naJehovha."},{"book":"Ekisodho","chapter":"8","verse":"20","text":"Ipapo Jehovha akati kuna Mozisi, “Muka mangwanani-ngwanani undosangana naFaro paanenge achienda kumvura ugoti kwaari, ‘Zvanzi naJehovha: Rega vanhu vangu vaende, kuti vanondinamata."},{"book":"Ekisodho","chapter":"8","verse":"21","text":"Kana usingatenderi vanhu vangu kuti vaende, ndichatumira bute renhunzi pamusoro pako napamusoro pamachinda ako, napamusoro pavanhu vako uye nomudzimba dzenyu. Dzimba dzavaIjipita dzichazara nenhunzi, uye kunyange pavhu pavamire."},{"book":"Ekisodho","chapter":"8","verse":"22","text":"“ ‘Asi pazuva iroro ndichatsaura nyika yeGosheni uko kunogara vanhu vangu; hakuna bute renhunzi richawanikwa ikoko kuitira kuti ugoziva kuti ini, Jehovha, ndiri munyika muno."},{"book":"Ekisodho","chapter":"8","verse":"23","text":"Ndichaita mutsauko pakati pavanhu vangu navanhu vako. Chiratidzo ichi chichaitika mangwana.’ ”"},{"book":"Ekisodho","chapter":"8","verse":"24","text":"Uye Jehovha akaita izvozvo. Mabute enhunzi akapinda mumuzinda maFaro uye nomudzimba dzamachinda ake, uye muIjipiti yose, nyika yakaparadzwa namabute enhunzi."},{"book":"Ekisodho","chapter":"8","verse":"25","text":"Ipapo Faro akadana Mozisi naAroni akati, “Endai mundobayira kuna Mwari wenyu munyika muno.”"},{"book":"Ekisodho","chapter":"8","verse":"26","text":"Asi Mozisi akati, “Hazvina kunaka kuita saizvozvo. Zvipiriso zvatinoda kubayira kuna Jehovha Mwari wedu zvingazonyangadza vaIjipita. Uye kana tikapa zvibayiro zvinonyangadza pamberi pavo, havangazotitaki namabwe here?"},{"book":"Ekisodho","chapter":"8","verse":"27","text":"Tinofanira kufamba rwendo rwamazuva matatu kuti tinobayira kuna Jehovha Mwari wedu murenje, sezvaakatirayira.”"},{"book":"Ekisodho","chapter":"8","verse":"28","text":"Faro akati, “Ndichakutenderai kuenda kunobayira zvipiriso kuna Jehovha Mwari wenyu murenje, asi hamufaniri kuenda kure kure. Zvino chindinyengetererai.”"},{"book":"Ekisodho","chapter":"8","verse":"29","text":"Mozisi akapindura akati, “Ndichangobva pauri, ndichanonyengetera kuna Jehovha, uye mangwana nhunzi dzichabva pana Faro namachinda ake uye napavanhu vake. Ivai nechokwadi chete kuti Faro haazonyengerizve achirambidza vanhu kuenda kundopa zvibayiro kuna Jehovha.”"},{"book":"Ekisodho","chapter":"8","verse":"30","text":"Ipapo akabva pana Faro akandonyengetera kuna Jehovha,"},{"book":"Ekisodho","chapter":"8","verse":"31","text":"uye Jehovha akaita zvaakakumbirwa naMozisi. Nhunzi dzakabva pana Faro nokumachinda ake uye nokuvanhu vake; hakuna nhunzi yakasara."},{"book":"Ekisodho","chapter":"8","verse":"32","text":"Asi panguva inozve, Faro akaomesa mwoyo wake uye akaramba kutendera vanhu kuti vaende."}]}