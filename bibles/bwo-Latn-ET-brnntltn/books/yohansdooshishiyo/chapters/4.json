{"data":[{"book":"Yohans Dooshishiyo","chapter":"4","verse":"1","text":"Manoor Iyesus Yohansiyere bogo ay ashuwotsi b́ danifwotsi b́ woshirwok'onat b́ gupirwok'o ferisawino etfwots shishbok'ri,"},{"book":"Yohans Dooshishiyo","chapter":"4","verse":"2","text":"Wotowaere gupirwots b́ danifuwotsi bako bí b́tookon gufatse."},{"book":"Yohans Dooshishiyo","chapter":"4","verse":"3","text":"B́ jango keewetso ferisawiwots boshishtsok'o danb́k'rtsok'on Iyesus Yhud datso k'azt Gelil maants aani k'az bíam."},{"book":"Yohans Dooshishiyo","chapter":"4","verse":"4","text":"Manokowere bíamor Semari weeron besho bín geyika b́tesh."},{"book":"Yohans Dooshishiyo","chapter":"4","verse":"5","text":"Mansh Ya'ak'ob b́naaysh Yosefsh b́ imts beyoku ganoke fa'u, Sikari ett s'egefu Semariy kituts b́weyi."},{"book":"Yohans Dooshishiyo","chapter":"4","verse":"6","text":"Manoknowere Yak'ob aats gop'o fa'e b́tesh, Iyesus werind sha'oke b́ mááwtsotse gop'man ganok beeb́dek'i, manoor gizewonwere shrt sa'atok'owi b́tesh."},{"book":"Yohans Dooshishiyo","chapter":"4","verse":"7","text":"Manoor Semariy datsatsik wotts mááts iku aats kito gop'ok bweyi, Iyesuswere, «Úshet aatso taash ime!» bí eti"},{"book":"Yohans Dooshishiyo","chapter":"4","verse":"8","text":"Manoor b́ danifwots mish keewosh kito maand amtnibofa'o."},{"book":"Yohans Dooshishiyo","chapter":"4","verse":"9","text":"4:9 Izr. 4:1-5; Neh. 4:12  Semari dats ash wotts ashmanwere Iyesussh, «Nee n naaro ayhudi wotefetsat aawk'oneya tnaaro Semari wottsush ‹Úshi aatso taash ime!› etaat niatiri?» bí et, man bíetwere ayhudiwots Samrawino etefwotsnton ik woto bodeshawotsna."},{"book":"Yohans Dooshishiyo","chapter":"4","verse":"10","text":"Iyesuswere, «Ik'i imonat ‹Úshet aatso taash ime!› neesh etirwo koni b́wotstsok'o ndanink'e, bín k'oniyank'u neene bteshi, bíwere kash aatso neesh imank'e» bíet."},{"book":"Yohans Dooshishiyo","chapter":"4","verse":"11","text":"Biwere hank'o etaat biaaniyi, «Doonzono! neewo bín kitet k'ac'o deshatsnere, gop'onuwere ayi dashan woke, eshe kash aatso eewkneya n datsiti?"},{"book":"Yohans Dooshishiyo","chapter":"4","verse":"12","text":"Nee gop'an imtso nonih Yak'obiyere bogfiya? Bína ett b́ nana'on, b́ minzwotswere gop'anitse úshrnee.»"},{"book":"Yohans Dooshishiyo","chapter":"4","verse":"13","text":"Iyesus hank'o ettni bish bíaaniy, «Aatshan úshetu jamo ando aaniy shashwitwee,"},{"book":"Yohans Dooshishiyo","chapter":"4","verse":"14","text":"Taa timet aatso úshetwonmo dúre dúrosh b́ jamon shashweratse, taa ti imet aatso dúre dúrosh kasho bítse t'up'et aatse b́ wotiti.»"},{"book":"Yohans Dooshishiyo","chapter":"4","verse":"15","text":"Máátsmanwere, «Doonzono! haniye hakon aatso taan b́shashwirawok'o aaninwere kitosh hanok twarawok'o oona neesha man naari aatso taash ime!» bí et."},{"book":"Yohans Dooshishiyo","chapter":"4","verse":"16","text":"Iyesuswere, «Amr n kenihi s'eede aniwowe» bíet."},{"book":"Yohans Dooshishiyo","chapter":"4","verse":"17","text":"Ashmanwere, «Keniho deshatse» etaat bíaaniy."},{"book":"Yohans Dooshishiyo","chapter":"4","verse":"18","text":"Uts kenihwotsi detsfne b́teshi, and neenton fa'a ashonwere n kenihiyaliye, manshe ariko keewurne» bí eti."},{"book":"Yohans Dooshishiyo","chapter":"4","verse":"19","text":"Máátsmanwe hank'o bísh bíet, «Doonzono! nee nebiyiyo nwottsok'o andee t dani,"},{"book":"Yohans Dooshishiyo","chapter":"4","verse":"20","text":"Nonihots guranatsene Ik'o bok'ofoni, itmó ‹Ashuwots Ik'o k'ono boosh b́ geyitiye Iyerusalemitsne› etfte.»"},{"book":"Yohans Dooshishiyo","chapter":"4","verse":"21","text":"Iyesuswere hank'wa bish bíet, «Nee ashune! Guranatse wee Iyerusalemitse Ik'o nihosh sagado it k'azet aawo b́ weetwok'oyish taan amanowe,"},{"book":"Yohans Dooshishiyo","chapter":"4","verse":"22","text":"It it daanawoshe it sagadiri, noomo kashet weero b́weet ayhudiwotsoke b́wottsotse no dants Ik'oshe nosagadiri."},{"book":"Yohans Dooshishiyo","chapter":"4","verse":"23","text":"Ernmó arikon Ik'osh sagadirwots, Ik'o nihosh arikonat Shayirn bosagadit aawo weetwe, dab andoor waare, Ik'o nihonwere b́geyirwo hank'on bísh sagaditwotsiye."},{"book":"Yohans Dooshishiyo","chapter":"4","verse":"24","text":"Ik'o shayire, bísh sagadirwotswere shayironat arikon sagado boosh geyife.»"},{"book":"Yohans Dooshishiyo","chapter":"4","verse":"25","text":"Máátsmanwere «Krstosi eteetso Mesihiyo b́weetuwok'o danfee, bí b́ woor jam keewo noosh keewitwe» bi et."},{"book":"Yohans Dooshishiyo","chapter":"4","verse":"26","text":"Iyesuswere «Hamb! and neenton keeweyirwo taahe bíne» bí et."},{"book":"Yohans Dooshishiyo","chapter":"4","verse":"27","text":"Manoor b́ danifwots bo amtsoke aanat boweyi, Iyesus máátsunton b́ keeweyirwotse bo adi, wotowa bako, «Eege ngeyiri? Wee binton eegishe n keeweyiri?» ett bín attso konwor aali b́ tesh."},{"book":"Yohans Dooshishiyo","chapter":"4","verse":"28","text":"Maniye hakon máátsman b koro k'azk'rat́ kito maants amat́ ash ashosh hank'o bieti,"},{"book":"Yohans Dooshishiyo","chapter":"4","verse":"29","text":"«T k'alts jamó taash keewts asho waar s'iilere! daneraka biye Krstosi wotifek'úna?»"},{"book":"Yohans Dooshishiyo","chapter":"4","verse":"30","text":"Ashuwotswere kitotse kesht Iyesus maants boami."},{"book":"Yohans Dooshishiyo","chapter":"4","verse":"31","text":"Manoor b́ danifwots Iyesussh, «Danifonó! ik jago mishok'o moowe» ett bok'oni."},{"book":"Yohans Dooshishiyo","chapter":"4","verse":"32","text":"Bimó, «It danawo taa t meyiru móó detsfe» bíet."},{"book":"Yohans Dooshishiyo","chapter":"4","verse":"33","text":"Mansh b́ danifwots, «Asho bísh misho dek'waatso fa'ak'úna?» bo eti."},{"book":"Yohans Dooshishiyo","chapter":"4","verse":"34","text":"Iyesuswere boosh hank'owo bí et, «Tiko mishoniye taan woshtso ettso k'alona ett b́ finono s'eentsone."},{"book":"Yohans Dooshishiyo","chapter":"4","verse":"35","text":"It ‹Haniyak awd shasho orere, maniye hakone maay k'ees'o b́bodeti› etirutosha? Taamó ‹Aab kaaw de'er mááykatswots k'es'osh bobodtsok'o s'iilere› etirwe itsha."},{"book":"Yohans Dooshishiyo","chapter":"4","verse":"36","text":"K'es'irwo bí angi k'awntso dek'etwe, dúre dúri bewosh wotit shuwo ko'itwe, mansha shokirwonat, k'es'irwonton tohar gene'uwitúne."},{"book":"Yohans Dooshishiyo","chapter":"4","verse":"37","text":"Hnk'o b́ wottsotse ‹Iko shoketwe, k'osho k'es'etwe› eteetso arikee."},{"book":"Yohans Dooshishiyo","chapter":"4","verse":"38","text":"Taawere it bíats it shamberawo it k'es'etwok'o itn woshere, k'oshwots finon bomaawi, itmo bomawtsatse shuwo it meyi.»"},{"book":"Yohans Dooshishiyo","chapter":"4","verse":"39","text":"Máátsunwere «T k'alts jamo taash keewure» etaat b gawtsok'on kit manitsere ankat Samari dats ashuwots bín bo amani."},{"book":"Yohans Dooshishiyo","chapter":"4","verse":"40","text":"Samari datsatsi ashuwots Iyesusok bo waatsok'on bonton b́ beetuewk'o bok'oni, bíwere git aawo manoke b́ teshi."},{"book":"Yohans Dooshishiyo","chapter":"4","verse":"41","text":"Bí aap'atse tuutsatse k'osh ankat ashonwere bín bo amani."},{"book":"Yohans Dooshishiyo","chapter":"4","verse":"42","text":"Ashmanshowere «Hniye hakon bín no amanitiye nee noosh n keewtsoshaliye no notookon noshishtsonat arikon datsani kashitwo bín b́wottsok'o no dantsotsne.» boeti."},{"book":"Yohans Dooshishiyo","chapter":"4","verse":"43","text":"Iyesus Semariy datsatse git aawo b́ teshihakon Gelil datso maantsan bíami."},{"book":"Yohans Dooshishiyo","chapter":"4","verse":"44","text":"4:44 Mat. 13:57; Mar. 6:4; Luk'. 4:24  Bí b́ tookon «Nebiyiwo b́ took datsatse mangiyerakee» ett keewre b́tesh."},{"book":"Yohans Dooshishiyo","chapter":"4","verse":"45","text":"4:45 Yoh. 2:23  Gelil maants b́bodtsok'onmó Gelil dats ashuwots mangon bín bodek'i, han b́wotwere Fazig baliwots Iyerusalem maants amt boteshor bi manoke b́ k'alts jamo bek't boteshtsotsná."},{"book":"Yohans Dooshishiyo","chapter":"4","verse":"46","text":"Maniye hakon Iyesus aatso weyini biro maants b́wonits datsu Gelil datsatse fa'a K'aan kitu maants aani aanat b́weyi, manoor K'frnahomn b́ na'o b́shirotse shodtso mengsti mootse naash iko fa'e b́ tesh."},{"book":"Yohans Dooshishiyo","chapter":"4","verse":"47","text":"Bíwere Iyesus Yihud datsatse Gelil datsats b́wowo shisht b́ maants bíam, K'frnahom maants ood'r ayidek't shodt k'irosh etirwo b́ na'o bísh b́kashiytwok'o Iyesusi b́k'oni."},{"book":"Yohans Dooshishiyo","chapter":"4","verse":"48","text":"Iyesuswere «It adits keewonat milikito it bek'ala bako eegonor amaneratste!» bíet."},{"book":"Yohans Dooshishiyo","chapter":"4","verse":"49","text":"Naashmanúwere «Doonzono! t na'o b́ k'irftsre oona neesha kaari ood'e» bíet."},{"book":"Yohans Dooshishiyo","chapter":"4","verse":"50","text":"Iyesuswere «N moo maants amee! n na'o kashon fa'e» bíet."},{"book":"Yohans Dooshishiyo","chapter":"4","verse":"51","text":"Bíamfere b́guutswots weerindatse daatsdek't «N na'o kashwtsere» ett bísh keew bok'ri."},{"book":"Yohans Dooshishiyo","chapter":"4","verse":"52","text":"Bíwere b́ na'o b́ shamp'ts sa'ato boon bíaati. Bowere «Oots shawat sa'atatse atsik'es'o bínfakshb́k'riye» boet."},{"book":"Yohans Dooshishiyo","chapter":"4","verse":"53","text":"Nihonwere, Iyesus «N na'o kashon fa'e» bíettso manoori sa'aton b́wottsok'owo danb́k'r, mansh manots aawon detst bínat b́maa ashon Iyesusi aman bok'ri."},{"book":"Yohans Dooshishiyo","chapter":"4","verse":"54","text":"Aditshan Iyesus Yhud datsatse Gelil datsomants waat b́k'alts gitloniye."}]}