{"data":[{"book":"Lúkas","chapter":"8","verse":"1","text":"Skömmu síðar fór Jesús borg úr borg og þorp úr þorpi, predikaði og boðaði komu guðsríkisins."},{"book":"Lúkas","chapter":"8","verse":"2","text":"Með í förinni voru postularnir tólf, og einnig nokkrar konur, sem hann hafði rekið illa anda út af eða læknað. Þeirra á meðal voru María Magdalena (en út af henni hafði Jesús rekið sjö illa anda),"},{"book":"Lúkas","chapter":"8","verse":"3","text":"Jóhanna (kona Kúsa, sem var ráðsmaður Heródesar konungs og hafði umsjón með höll hans og hirð), Súsanna og margar aðrar. Veittu þær Jesú og lærisveinum hans fjárhagslegan stuðning."},{"book":"Lúkas","chapter":"8","verse":"4","text":"Einu sinni sem oftar hópaðist fólkið að Jesú til að hlusta á hann. Fólkið kom víðs vegar að úr ýmsum bæjum. Þá sagði hann þessa dæmisögu:"},{"book":"Lúkas","chapter":"8","verse":"5","text":"„Bóndi gekk út á akur sinn til að sá korni. Meðan hann var að sá, féll sumt af útsæðinu á götuslóðann og tróðst niður, en síðan komu fuglar og átu það upp."},{"book":"Lúkas","chapter":"8","verse":"6","text":"Annað féll þar sem grunnt var á klöpp. Það óx, en skrælnaði fljótlega og dó, því raka vantaði í grunnan jarðveginn."},{"book":"Lúkas","chapter":"8","verse":"7","text":"Sumt lenti meðal þyrna, sem kæfðu viðkvæma kornstönglana."},{"book":"Lúkas","chapter":"8","verse":"8","text":"En annað lenti í frjósömum jarðvegi og óx og gaf af sér hundraðfalda uppskeru. Um leið og Jesús sagði þetta hrópaði hann: „Hver sem hefur eyru til að heyra, hann heyri.“"},{"book":"Lúkas","chapter":"8","verse":"9","text":"Lærisveinarnir spurðu þá Jesú hvað sagan þýddi."},{"book":"Lúkas","chapter":"8","verse":"10","text":"Hann svaraði: „Guð hefur ætlað ykkur að skilja þessar líkingar, því þær kenna ykkur margt um guðsríki. Fólk almennt heyrir þær, en skilur ekki, rétt eins og spámennirnir fornu sögðu fyrir."},{"book":"Lúkas","chapter":"8","verse":"11","text":"Merking sögunnar er þessi: Útsæðið er Guðs orð."},{"book":"Lúkas","chapter":"8","verse":"12","text":"Hjörtu margra sem heyra Guðs orð eru hörð eins og gatan, þar sem fræið féll. Síðan kemur djöfullinn, tekur burt orðið og kemur í veg fyrir að fólkið trúi og frelsist."},{"book":"Lúkas","chapter":"8","verse":"13","text":"Grýtti jarðvegurinn táknar þá sem taka við orðinu með fögnuði, en það festir ekki rætur hjá þeim. Þeir trúa um stund, en falla frá trúnni þegar á reynir."},{"book":"Lúkas","chapter":"8","verse":"14","text":"Kornið sem lenti meðal þyrnanna, táknar þá sem hlusta og trúa orðum Guðs. En síðar kafnar trú þeirra í áhyggjum, auðæfum og alls konar lífsgæðakapphlaupi. Það fólk ber engan þroskaðan ávöxt trúarinnar."},{"book":"Lúkas","chapter":"8","verse":"15","text":"Sæðið sem lenti í frjósama jarðveginum táknar þá sem heyrt hafa orðið, geyma það í göfugu og góðu hjarta, og eru stöðuglyndir, þannig að ávextir trúarinnar sjást í lífi þeirra.“"},{"book":"Lúkas","chapter":"8","verse":"16","text":"Seinna spurði Jesús: „Hafið þið nokkru sinni heyrt um mann sem kveikti á lampa, en stakk honum síðan undir stól, svo að hann lýsti ekki frá sér? Nei, því að lampar eru settir á góðan stað, svo að birtan dreifist vel."},{"book":"Lúkas","chapter":"8","verse":"17","text":"Þetta auðveldar okkur að skilja að dag einn mun allt sem mannshugurinn geymir verða dregið fram í dagsljósið og verða öllum augljóst."},{"book":"Lúkas","chapter":"8","verse":"18","text":"Gætið því vel að því sem þið heyrið. Því að þeim sem hefur, mun verða gefið enn meira, en frá þeim sem ekkert á, mun jafnvel verða tekið það sem hann telur sig eiga.“"},{"book":"Lúkas","chapter":"8","verse":"19","text":"Eitt sinn, er móðir Jesú og bræður komu og ætluðu að hitta hann, komust þau ekki inn í húsið þar sem hann var að kenna, vegna mannfjöldans."},{"book":"Lúkas","chapter":"8","verse":"20","text":"Þegar Jesús heyrði að þau væru fyrir utan og vildu finna hann,"},{"book":"Lúkas","chapter":"8","verse":"21","text":"sagði hann: „Móðir mín og bræður mínir eru þeir sem heyra orð Guðs og fara eftir því.“"},{"book":"Lúkas","chapter":"8","verse":"22","text":"Dag einn var Jesús með lærisveinum sínum í báti úti á vatni. Lagði hann þá til að þeir færu yfir vatnið og í land hinum megin."},{"book":"Lúkas","chapter":"8","verse":"23","text":"Á siglingunni sofnaði hann. Þá hvessti skyndilega á vatninu svo að gaf á hjá þeim og voru þeir hætt komnir."},{"book":"Lúkas","chapter":"8","verse":"24","text":"Þeir þutu til, vöktu hann og hrópuðu: „Herra, við erum að farast!“ Þá hastaði Jesús á storminn og sagði: „Hafðu hægt um þig!“ Jafnskjótt lægði vindinn og öldurnar og gerði blíðalogn."},{"book":"Lúkas","chapter":"8","verse":"25","text":"Síðan sneri hann sér að lærisveinunum og spurði: „Hvar er trú ykkar?“"},{"book":"Lúkas","chapter":"8","verse":"26","text":"Þeir komu að landi í Gerasena, en það er landsvæði við vatnið, gegnt Galíleu."},{"book":"Lúkas","chapter":"8","verse":"27","text":"Þegar hann var að stíga upp úr bátnum, kom þar að maður frá nálægu þorpi. Maður þessi hafði lengi verið haldinn illum anda. Hann var heimilislaus og klæðlaus og hafðist við í gröfunum."},{"book":"Lúkas","chapter":"8","verse":"28","text":"Um leið og hann sá Jesú, rak hann upp vein, féll til jarðar og hrópaði: „Hvað viltu mér, Jesús, sonur hins hæsta Guðs? Ég bið þig að kvelja mig ekki.“"},{"book":"Lúkas","chapter":"8","verse":"29","text":"Jesús hafði skipað óhreina andanum að fara út af manninum. Oft hafði þessi maður verið hlekkjaður á höndum og fótum, en þegar illi andinn hafði hann á valdi sínu sleit hann í sundur hlekkina og æddi viti sínu fjær út á eyðimörkina."},{"book":"Lúkas","chapter":"8","verse":"30","text":"„Hvað heitir þú?“ spurði Jesús illa andann."},{"book":"Lúkas","chapter":"8","verse":"31","text":"Síðan báðu illu andarnir hann að senda sig ekki í botnlausa hyldýpið."},{"book":"Lúkas","chapter":"8","verse":"32","text":"Í fjallshlíðinni þar rétt hjá, var svínahjörð á beit. Nú báðu illu andarnir hann að leyfa sér að fara í svínin og leyfði hann það."},{"book":"Lúkas","chapter":"8","verse":"33","text":"Þeir fóru út af manninum og í svínin. Við það tók öll hjörðin á rás niður brekkuna og æddi fram af hengifluginu út í vatnið og drukknaði."},{"book":"Lúkas","chapter":"8","verse":"34","text":"Þegar svínahirðarnir sáu þetta, flýðu þeir í dauðans ofboði til næsta bæjar og sögðu fréttir af atburðinum."},{"book":"Lúkas","chapter":"8","verse":"35","text":"Menn fóru til að sjá með eigin augum hvað gerst hafði. Þeir sáu manninn, sem haft hafði illu andana, sitja við fætur Jesú, klæddan og alheilan! Og þeir urðu hræddir,"},{"book":"Lúkas","chapter":"8","verse":"36","text":"en hinir sem séð höfðu atburðinn gerast, sögðu frá hvernig maðurinn hafði læknast."},{"book":"Lúkas","chapter":"8","verse":"37","text":"Fólkið bað Jesú að fara burt og leyfa sér að vera í friði, því mikil skelfing hafði gripið það. Hann steig því aftur í bátinn og fór yfir vatnið. Áður en hann fór,"},{"book":"Lúkas","chapter":"8","verse":"38","text":"bað maðurinn sem illu andarnir höfðu verið í, hann um að leyfa sér að koma með."},{"book":"Lúkas","chapter":"8","verse":"39","text":"„Nei,“ svaraði Jesús, „farðu heldur heim til þín og segðu frá hve mikla hluti Guð hefur gert fyrir þig.“"},{"book":"Lúkas","chapter":"8","verse":"40","text":"Hinum megin vatnsins beið mannfjöldinn eftir Jesú og tók honum opnum örmum."},{"book":"Lúkas","chapter":"8","verse":"41","text":"Þá kom þar að maður, Jaírus að nafni, stjórnandi samkomuhússins. Hann kraup að fótum Jesú og grátbað hann að koma heim með sér."},{"book":"Lúkas","chapter":"8","verse":"42","text":"Einkadóttir hans, tólf ára gömul, lá fyrir dauðanum. Jesús fór með honum og þeir ruddu sér leið gegnum mannþröngina."},{"book":"Lúkas","chapter":"8","verse":"43-44","text":"Á leiðinni gerðist það að kona ein, sem hafði innvortis blæðingar, kom að baki Jesú og snart hann. Hún hafði ekki fengið neina bót á meini sínu fram að þessu, þótt hún hefði eytt nær aleigu sinni í lækna. En jafnskjótt og hún snart faldinn á yfirhöfn Jesú stöðvuðust blæðingarnar."},{"book":"Lúkas","chapter":"8","verse":"45","text":"„Hver kom við mig?“ spurði Jesús."},{"book":"Lúkas","chapter":"8","verse":"46","text":"„Nei, einhver snart mig af ásettu ráði, því ég fann lækningakraft streyma út frá mér.“ sagði Jesús."},{"book":"Lúkas","chapter":"8","verse":"47","text":"Þegar konan sá að Jesús hafði orðið var við þetta, kom hún skjálfandi og kraup við fætur hans. Síðan útskýrði hún hvernig í öllu lá og sagði að nú væri hún orðin heilbrigð."},{"book":"Lúkas","chapter":"8","verse":"48","text":"„Dóttir, trú þín hefur læknað þig. Farðu í friði,“ sagði Jesús."},{"book":"Lúkas","chapter":"8","verse":"49","text":"Meðan hann var að tala við konuna, kom maður heiman frá Jaírusi með þær fréttir að litla stúlkan væri dáin. „Hún er skilin við,“ sagði maðurinn við föður hennar, „það er óþarfi að ónáða meistarann lengur.“"},{"book":"Lúkas","chapter":"8","verse":"50","text":"Þegar Jesús heyrði þetta, sagði hann við föður stúlkunnar: „Vertu ekki hræddur. Trúðu aðeins, og hún verður heilbrigð.“"},{"book":"Lúkas","chapter":"8","verse":"51","text":"Þegar Jesús kom að húsinu, leyfði hann engum að fara inn með sér nema Pétri, Jakobi og Jóhannesi, auk foreldra stúlkunnar."},{"book":"Lúkas","chapter":"8","verse":"52","text":"Inni í húsinu var margt syrgjandi fólk, sem grét hástöfum. „Hættið að gráta!“ sagði Jesús, „hún er ekki dáin heldur sefur hún.“"},{"book":"Lúkas","chapter":"8","verse":"53","text":"Þá kváðu við háðsglósur frá fólkinu, því allir vissu að stúlkan var dáin."},{"book":"Lúkas","chapter":"8","verse":"54","text":"En Jesús tók í hönd stúlkunnar og kallaði: „Stúlka litla, rístu upp!“"},{"book":"Lúkas","chapter":"8","verse":"55-56","text":"Á sama andartaki lifnaði hún við og reis upp í rúminu! „Gefðu henni eitthvað að borða,“ sagði Jesús við foreldrana sem voru frá sér numdir af gleði. Hann bað þau að segja engum hvernig þetta hefði gerst."}]}