{"data":[{"book":"Matej","chapter":"8","verse":"1","text":"Sar o Isus huljela ine tari gora, baro narodo dželo palo leste."},{"book":"Matej","chapter":"8","verse":"2","text":"Otojekhvar alo koro leste nesavo gubavco, pelo ko kočija anglo leste hem phenđa: “Gospode, te mangeja, šaj te sasljare man!”"},{"book":"Matej","chapter":"8","verse":"3","text":"I o Isus pružinđa plo vas, dolinđa le hem phenđa: “Mangava, ov sasljardo!” I otojekhvar ulo sasljardo oti guba."},{"book":"Matej","chapter":"8","verse":"4","text":"Tegani o Isus phenđa lese: “Ma vaćer nikase akalestar, nego dža mothov tut e sveštenikose hem de žrtva, sar so naredinđa o Mojsije, zako svedočanstvo olenđe.”"},{"book":"Matej","chapter":"8","verse":"5","text":"Kad o Isus đerdinđa ki diz Kafarnaum, alo koro leste jekh kapetani e rimljanengoro, kova inele upreder šel vojnici, hem rodinđa lestar pomoć"},{"book":"Matej","chapter":"8","verse":"6","text":"vaćerindoj: “Gospode, mlo sluga pašljola čhere nepokretno hem ano bare dukha.”"},{"book":"Matej","chapter":"8","verse":"7","text":"O Isus phenđa lese: “Ka avav te sasljarav le.”"},{"book":"Matej","chapter":"8","verse":"8","text":"A o kapetani phenđa: “Gospode, na injum dostojno te đerdine maje ko čher. Nego samo naredin hem mlo sluga ka ovel sasto."},{"book":"Matej","chapter":"8","verse":"9","text":"Adalese so hem me injum manuš talo autoritet, hem isi man vojnici teleder mande. I jekhese vaćerava: ‘Dža!’ – i ov džala. A averese vaćerava: ‘Ava!’ – i ov avela. A mle slugase vaćerava: ‘Ćer adava!’ – i ov ćerela.”"},{"book":"Matej","chapter":"8","verse":"10","text":"A o Isus kad šunđa adava, iznenadinđa pe, irinđa pe nakoro narodo kova džala ine palo leste hem phenđa lenđe: “Čače vaćerava tumenđe, na arakhljum ni jekhe ano Izrael te ovel le esavki vera."},{"book":"Matej","chapter":"8","verse":"11","text":"A vaćerava tumenđe hem akava: but džene ka aven tari sa i phuv, taro istok hem taro zapad, hem ka oven uzalo astali e Avraameja, e Isaakeja hem e Jakoveja ki gozba ano carstvo e nebosoro."},{"book":"Matej","chapter":"8","verse":"12","text":"A okola kolenđe o carstvo preperela ka oven frdime avri taro carstvo, ani naj dur tomina, kote ka ovel baro rojba hem krciba e dandengoro tari dukh.”"},{"book":"Matej","chapter":"8","verse":"13","text":"Tegani phenđa e kapetanese: “Dža! Nek ovel ađahar sar so verujinđan!” I ko adava momenti e kapetanesoro sluga saslilo."},{"book":"Matej","chapter":"8","verse":"14","text":"Kad o Isus alo e Petrese ko čher, dikhlja lesere sasuja sar pašljola namborme hem isi la bari jag."},{"book":"Matej","chapter":"8","verse":"15","text":"I o Isus dolinđa lakoro vas hem i jag muklja la, i oj uštini hem lelja te poslužini le."},{"book":"Matej","chapter":"8","verse":"16","text":"Kad peli i rat, ande koro leste bute manušen ano kolende inele o demonja hem ov lafeja ispudinđa e duhen hem sasljarđa sa e nambormen."},{"book":"Matej","chapter":"8","verse":"17","text":"Ađahar pherdilo okova so phenđa o proroko o Isaija:"},{"book":"Matej","chapter":"8","verse":"18","text":"Kad o Isus dikhlja da but džene čedinde pe uzalo leste, naredinđa ple učenikonenđe te nakhen ki aver strana oto jezero."},{"book":"Matej","chapter":"8","verse":"19","text":"Tegani alo đi leste jekh učitelj e Zakonestar hem phenđa: “Učitelju, ka džav tuja kaj god tu džaja.”"},{"book":"Matej","chapter":"8","verse":"20","text":"A o Isus phenđa lese: “E lisicen isi jazbine hem e čirikljen gnezdija, a man, e Čhave e Manušesere nane kaj te pašljarav mlo šero.”"},{"book":"Matej","chapter":"8","verse":"21","text":"Aver učeniko phenđa lese: “Aš najangle, Gospode, te parunav mle dade, i ka džav pala tute.”"},{"book":"Matej","chapter":"8","verse":"22","text":"A o Isus phenđa lese: “Phir pala mande hem muk o mule te parunen ple mulen.”"},{"book":"Matej","chapter":"8","verse":"23","text":"I kad o Isus đerdinđa ano čamco, palo leste đerdinde hem lesere učenici."},{"book":"Matej","chapter":"8","verse":"24","text":"I otojekhvar upro jezero muklja pe jekh zorali barval da o čamco lelja te pherđol pani oto talasija, a o Isus sovela ine."},{"book":"Matej","chapter":"8","verse":"25","text":"O učenici ale uzalo leste hem džangavde le vaćerindoj: “Gospode, spasin amen, meraja!”"},{"book":"Matej","chapter":"8","verse":"26","text":"O Isus pučlja len: “Sose darana, tikora verakere manušalen?” Tegani uštino, naredinđa e barvaljaće hem e jezerose te ačhon, i ulo baro mir."},{"book":"Matej","chapter":"8","verse":"27","text":"A o manuša ule začudime hem pučle: “Kovai akava so đi o barvalja hem o jezero šunena le?”"},{"book":"Matej","chapter":"8","verse":"28","text":"I kad o Isus reslo ki aver strana oto jezero, ano krajo e Gadaresoro, iklile anglo leste duj manuša opsednutime demonencar kola avena ine taro grobija. Edobor inele nasilna da niko našti ine te nakhel adale dromeja."},{"book":"Matej","chapter":"8","verse":"29","text":"Otojekhvar vičinde: “So mangeja amendar, Čhaveja e Devlesereja? Akari li aljan te mučine amen angleder nego so valjani?”"},{"book":"Matej","chapter":"8","verse":"30","text":"A po dur olendar jekh baro krdo oto bale hana ine."},{"book":"Matej","chapter":"8","verse":"31","text":"O demonja molinde e Isuse: “Te ispudinđan amen, bičhal amen ano okova krdo oto bale.”"},{"book":"Matej","chapter":"8","verse":"32","text":"Ov phenđa lenđe: “Džan!” On iklile e duje manušendar hem đerdinde ano bale. I sa o bale prastandile taro brego ano jezero hem taslile ano pani."},{"book":"Matej","chapter":"8","verse":"33","text":"A okola so arakhena ine e balen, našle hem džele ki diz te vaćeren e manušenđe sa so ulo, hem adava so ulo e opsednutimencar."},{"book":"Matej","chapter":"8","verse":"34","text":"Tegani sa o manuša oti diz ale koro Isus. Kad dikhle le, lelje te molinen le te džal taro lengoro krajo."}]}