{"data":[{"book":"Ghamatendo","chapter":"24","verse":"1","text":"Ghamatsuwa matano hambele, Imtambika mkulu Ananiya kahulumka Kaisariya hamwe ne iwabala ne imunu yumwe we ghamalaghitso yakemighwe Tetulo. Wamlongela imkulu ayo mbuli tsa Pauli."},{"book":"Ghamatendo","chapter":"24","verse":"2","text":"Pauli hakemighwe, Tetulo kandusa kulonga hambele he Feliksi. “Ghwe mbala, tsatudeng'elela kukala tseghamba kwa ghamatsuwa mengi mne utawala wako, na ipfinu pfingi ipfibamighwa pfitendighwa kwaajili ye isi yetu."},{"book":"Ghamatendo","chapter":"24","verse":"3","text":"Agho ghose twoghabokela na kukutoghola chila hanu ghamatsuwa ghose."},{"book":"Ghamatendo","chapter":"24","verse":"4","text":"Sibama bae kukutenda wipfe, lekeni nolomba utududumile na ututegheletse chidogho."},{"book":"Ghamatendo","chapter":"24","verse":"5","text":"Tumwona imunu yuno ka mghobo, kandusa hengele mghati mwa Wayahudi wose muisi mwose. Naye ka chilongotsi wa Wanatsareti."},{"book":"Ghamatendo","chapter":"24","verse":"6","text":"Yeye pfipfila tsakabama aihinye Ing'anda ye Imulungu, apfo tumghogha na tubama tumuhighe kwa ghamalaghitso ghetu."},{"book":"Ghamatendo","chapter":"24","verse":"7","text":"Lekeni Lisiya, imkulu we iwang'ewele katsa, kumsola kwe ingupfu, kuya kawalaghitsa awala iwamwing'ile lighomba watse kuna ghweghwe."},{"book":"Ghamatendo","chapter":"24","verse":"8","text":"Naghwe ung'amghutsa imunu yuno, kwodaha kughamanya ghose ighatutendile tumwing'e ghamaghomba.”"},{"book":"Ghamatendo","chapter":"24","verse":"9","text":"Wayahudi nawo waghatoghola ghamaghomba agho, walonga apfo pfipfo pfaili."},{"book":"Ghamatendo","chapter":"24","verse":"10","text":"Imkulu we ghumkoa kamgholosela chidole Pauli ili alonge, Pauli kalonga, “Kwaapfila nomanya ghweghwe kwa imlamutsi we isi ino kwa imiyaka pilikichi, lelo neyamila kwa kudeng'elela."},{"book":"Ghamatendo","chapter":"24","verse":"11","text":"Kodaha kumanya imwenyegho, ng'aghabitile bae ghamatsuwa kumi na meli kulawa hanighendile Yerusalemu kutamanila."},{"book":"Ghamatendo","chapter":"24","verse":"12","text":"Iwanu wano ng'awambonile mne Ing'anda ye Imulungu nesonga ne imunu wowose, wala ukutenda hengele mne tsing'anda tse kulombela au hanu hohose mne ghumji."},{"book":"Ghamatendo","chapter":"24","verse":"13","text":"Nawo ng'awodaha bae kukulangusa maghomba ghawo kuna nene ka gholongesa."},{"book":"Ghamatendo","chapter":"24","verse":"14","text":"Bali nene notoghola ka nomtamanila Imulungu wa aba tsetu kwa nzila ila yawoikema wawo nzila ye ughutsu. Notoghola ghose ighandikighwe mne ipfitabu pfe ghamalaghitso na pfe manabii we Imulungu,"},{"book":"Ghamatendo","chapter":"24","verse":"15","text":"na nene nomlolela Imulungu ka wawo pfawomlolela, ka kuna ukutsilihuka kwe iwanu iwafile, wose iwanoghile ne iwehile."},{"book":"Ghamatendo","chapter":"24","verse":"16","text":"Apfo ghamatsuwa ghose nekatsa niwe na ghumoyo ghunoghile kwe Imulungu na kwe iwanu."},{"book":"Ghamatendo","chapter":"24","verse":"17","text":"“Tsanikala kutali kwa imiyaka mingi, lelo mbuya Yerusalemu kuwaghalila nzawadi iwahingwa we isi yangu na kulapfa nambiko."},{"book":"Ghamatendo","chapter":"24","verse":"18","text":"Tsawambona mne Ing'anda ye Imulungu haning'ali notenda pfinu apfo, tsawanipfika nimalitsa ukudeghetetsighwa. Tsakukala haduhu iwanu wengi hamwe na nene, kuya tsahaduhu hengele lyolyose."},{"book":"Ghamatendo","chapter":"24","verse":"19","text":"Lekeni tsakukala na Wayahudi wangi iwalawile isi ya Asiya, hawo tsawabamighwa wawe hano hambele hako kughala lighomba ka wana imbuli yoyose kuna nene."},{"book":"Ghamatendo","chapter":"24","verse":"20","text":"Au iwanu wano iwenyegho walonge totso lyachi lyawonile kuna nene hanyimile hambele ha libalatsa,"},{"book":"Ghamatendo","chapter":"24","verse":"21","text":"ila tsanonga chinu chino kwa kukemelela hambele hawo, ‘Nohighighwa kwaapfila notoghola iwanu watsotsilihuka.’ ”"},{"book":"Ghamatendo","chapter":"24","verse":"22","text":"Kuya Felikisi, iyamanyile ghoya mbuli tse Inzila ila, kemitsa lighomba alyo, kawalongela, “Nitsolamla lighomba lyenu hayatsokutsa Lisiya, imkulu we asikali.”"},{"book":"Ghamatendo","chapter":"24","verse":"23","text":"Kuya kamlaghitsa imkulu we asikali yamlolese Pauli, lekeni yamlekele chidogho, na yawaleke sale tsake wamwapfile."},{"book":"Ghamatendo","chapter":"24","verse":"24","text":"Haghabitile ghamatsuwa mengi Felikisi katsa na mwehe wake Dulisila, iyakalile Myahudi. Kalaghitsa Pauli yakemighwe na kamtegheletsa hayang'ali yolonga mbuli tse ukumtoghola Yesu Kiristu."},{"book":"Ghamatendo","chapter":"24","verse":"25","text":"Lekeni Pauli hayang'ali yoghendelela ukulonga mbuli iimtenda imunu yanoghe hambele he Imulungu, na mbuli tsa kuwa na kiyasi, na mbuli tse litsuwa lya ukuhighighwa ilikutsa, Felikisi ang'ali yopfuka, kalonga, “Uleke tanu, sambi kodaha kughenda, hanitsopata nyafasi nitsokukema.”"},{"book":"Ghamatendo","chapter":"24","verse":"26","text":"Kuya Feliksi tsayang'ali yololela ka Pauli ang'amwing'ile sendi, apfo chila mala tsakamkema na kulonga naye."},{"book":"Ghamatendo","chapter":"24","verse":"27","text":"Imiyaka mili haimalile, Polikiyo Festo tsakambokela Felikisi kutawala, kawa imkulu we isi. Lekeni kwaapfila Felikisi tsakabama awadeng'elese Wayahudi, kamleka Pauli mwigheletsa."}]}