{"data":[{"book":"Wagalatiya","chapter":"6","verse":"1","text":"Ndughu tsangu miyenu ang'atotsa, mwemwe imlongotsighwa na Ghumuhe Mwenzeluka, mkanyeni imunu ayo kwa uhole, lekeni mwalangitse mwemwe muwenyegho mleke kughetsighwa."},{"book":"Wagalatiya","chapter":"6","verse":"2","text":"Mwisolele imitsigho, kwa kutenda apfo mtsoghatimitsa ghamalaghitso gha Kiristu."},{"book":"Wagalatiya","chapter":"6","verse":"3","text":"Mana imunu ang'ebona yeye ichinu, kumbe si chinu bae, ayo keghutsukila imwenyegho."},{"book":"Wagalatiya","chapter":"6","verse":"4","text":"Lekeni chila imunu alole choyotenda imwenyegho. Ka chinogha, kodaha kwighodela mghati mwake bila kulola choyotenda imunu yungi."},{"book":"Wagalatiya","chapter":"6","verse":"5","text":"Mana chila imunu katsohighighwa kwa ghamatendo ghake."},{"book":"Wagalatiya","chapter":"6","verse":"6","text":"Chila munu iyolangulisighwa mbuli ye Imulungu na yamgholele imlangulitsi wake ghala ighanoghile."},{"book":"Wagalatiya","chapter":"6","verse":"7","text":"Mleke kwighutsukila muwenyegho, Imulungu ng'obetsighwa bae, ichinu chochose choyohanda imunu, katsopfuna chicho."},{"book":"Wagalatiya","chapter":"6","verse":"8","text":"Mana imunu iyohanda kwa soyoka tsihile itsili mghati mwake, katsopfuna ukuhinyighwa, ila iyohanda kwa Ghumuhe, katsopfuna ughima wa ghamatsuwa ghose kulawa kwa Ghumuhe."},{"book":"Wagalatiya","chapter":"6","verse":"9","text":"Lelo, tuleke kwipfa kutenda ghanoghile, mana ka ng'atuleghela bae tutsopfuna mne ichipindi chake."},{"book":"Wagalatiya","chapter":"6","verse":"10","text":"Lelo chila pfatupata uleghelo, tuwatendele ghanoghile iwanu wose, ghendoghendo iwanu iwamtoghole Yesu."},{"book":"Wagalatiya","chapter":"6","verse":"11","text":"Mlole pfanimwandikilani kwa maandiko makulu kwa ghumoko ghwangu nene imwenyegho."},{"book":"Wagalatiya","chapter":"6","verse":"12","text":"Iwanu wose iwobama ukwoneka wanogha kwa pfinu pfa lukuli iwo iwobama mwemwe mwingile ngoma. Wotenda apfo ili waleke kudununzighwa kwaajili ye msalaba wa Kiristu."},{"book":"Wagalatiya","chapter":"6","verse":"13","text":"Mana awo iwenyegho iwengile ngoma ng'awoghakinda bae Ghamalaghitso gha Musa, lekeni wobama mwemwe mwingile ngoma ili weghodele chinu acho ichitendighwe mne ng'uli tsenu."},{"book":"Wagalatiya","chapter":"6","verse":"14","text":"Lekeni nene sighodela chinu chochose bae, ila neghodela msalaba we Imtwatsa Yesu Kiristu, mana kwa msalaba awo isi yose ka ifa kuna nene, na nene ka nifa kwa isi yose."},{"book":"Wagalatiya","chapter":"6","verse":"15","text":"Kwaapfila kwingila ng'oma au kuleka kwingila ngoma si chinu bae, ichibamighwa kuwa chilumbe cha sambi."},{"book":"Wagalatiya","chapter":"6","verse":"16","text":"Na wose iwotoghola apfo, tindiwalo na uluso pfikale nawo, tindiwalo na uluso kwa Waisiraeli, iwali iwanu we Imulungu."},{"book":"Wagalatiya","chapter":"6","verse":"17","text":"Kulawa sambi munu wowose aleke kunitsupfa keli, mana nna ng'opfu mlukuli mwangu kwaapfila nene na mtumwa wa Yesu Kiristu."},{"book":"Wagalatiya","chapter":"6","verse":"18","text":"Ndughu tsangu, uluso we Imtwatsa wetu Yesu Kiristu ukale namwe mwose. Ona."}]}