{"data":[{"book":"Rom","chapter":"6","verse":"1","text":"Eshe eebi noeteti? Ik' s'aato bí ayituwok'o morrats kup'ar beyonowa?"},{"book":"Rom","chapter":"6","verse":"2","text":"Woteratse! no k'iron galetsok'o morratse galetswotsi wotefetsr aawk'oneya morratse kup'ar nobeeti?"},{"book":"Rom","chapter":"6","verse":"3","text":"Krstos Iyesusnton ik wotosh gupets jamwots, b́ k'irono kaytswotsi wotosh, no guupetsok'o danatsteya?"},{"book":"Rom","chapter":"6","verse":"4","text":"6:4 K'ol. 2:12  Gupon bínton noduukeyor b́k'ironowere kaytsuwotsi woterone, mansh Krstos Niho mangon k'irotse b́ tuutsok'o noowere handr beyon beetuwone."},{"book":"Rom","chapter":"6","verse":"5","text":"B́ k'iron bínton ik nowottsok'o k'irotse b́tuwon bínton ik wotituwone."},{"book":"Rom","chapter":"6","verse":"6","text":"No ats morretso no atse b́tuwituwok'o morrosh guuts nowoto b́ oritwok'o no ats nato Krstosnton jitetsok'o danfone."},{"book":"Rom","chapter":"6","verse":"7","text":"K'irts asho morrosh kewewotse nas'o keshre."},{"book":"Rom","chapter":"6","verse":"8","text":"Eshe Krstosnton nok'iriyakon bínton kashon nobetuwok'o amanituwone,"},{"book":"Rom","chapter":"6","verse":"9","text":"Krstos k'irotse b́tuutsi jangosh gitlo b́ k'irawok'onat k'ironuwere bíyatse alo b́deshawok'o danfone."},{"book":"Rom","chapter":"6","verse":"10","text":"K'iroone b́jamon iknoto morrosh k'irre, kashon b́beyonmó Ik'oshe b́beyiri."},{"book":"Rom","chapter":"6","verse":"11","text":"Mank'o it k'iron k'alwok'o k'alewon morratse it k'aletsok'o Krstos Iyesus weeron Ik'osh kashon itbeyirwok'o taawwere."},{"book":"Rom","chapter":"6","verse":"12","text":"Mansh morro it ats k'iritwatse alo b́detsetwok'onat it meets tewnosh keewetswotsi itn b́woshitwok'o eekk'ayere."},{"book":"Rom","chapter":"6","verse":"13","text":"Mank'o it atsi kayuwotsi gondosh k'ac'o woshder morrosh kewik'ayere, ernmó k'irotse tuwat kashetswotsi it wottsok'o woshde'er it tooko Ik'osh t'intsuwere, it atsi kay jamwotsi kááwu finosh k'ac'o woshde'er Ik'osh kewiwere."},{"book":"Rom","chapter":"6","verse":"14","text":"And it beyir s'aatoniyere dasha bako nemoniyere dash wot b́k'aztsotse morro itn b́ keewo geyiratse."},{"book":"Rom","chapter":"6","verse":"15","text":"Eshe eege no eteti? Nemoniyere dash nowoto b́ oorere s'aatoniyere dash wotar morro finone eteya? B́jamon woteratse!"},{"book":"Rom","chapter":"6","verse":"16","text":"Bísh alewosh guutswotsi wotosh it tooko bísh it t'iintsiruwosh, bísh it aleyirwosh b́guutsuwotsi it wottsok'o danatsteya? K'irosh morri guutswotsi wee kááwwotosh aleyi guutswots itne."},{"book":"Rom","chapter":"6","verse":"17","text":"Itiye shin morrosh guutse it teshi, andmó itsh imets danosh it nibon itazazetsotse Ik'osh údo wotowe."},{"book":"Rom","chapter":"6","verse":"18","text":"Morrosh guuts wototse nas'o keshat kááawu woti guutswotsi woterte."},{"book":"Rom","chapter":"6","verse":"19","text":"Taa hank'o ashosh b́wotit noon keew keewon tkeewir ash azeyon maawuk it wottsatsne. Shin shin it atsi kay kayuwotsi bokiimish weeri gondonat nemalon beyosh guutswotsi woshdek'at it t'intstsok'o andoor itatsi kayuwots bo S'ayinetwok'o kááw wotosh guutswotsi woshde'er t'intswere."},{"book":"Rom","chapter":"6","verse":"20","text":"Morrosh guutso itteshor kááwo fino finosh kic'erak itne b́teshi."},{"book":"Rom","chapter":"6","verse":"21","text":"Bére, manoor eebi it daatsi? And iti b́ jitsiyiruwoniyere okoon eegor daatsatste, keewhan b́ s'uwo k'ire."},{"book":"Rom","chapter":"6","verse":"22","text":"Andmó morri guuts wototse nas'o keshat Ik'o guutsuwotsi itwottsotse S'ayin woto daatsitute, weeronwere b́s'uwatse dúre dúri kashe."},{"book":"Rom","chapter":"6","verse":"23","text":"Morrotse daatset k'awuntso k'ire, Ik'oke imet imonmó nodoonz Iyesus Krstosn daatset dúre dúri kashoniye."}]}