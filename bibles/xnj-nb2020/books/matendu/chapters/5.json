{"data":[{"book":"Matendu","chapter":"5","verse":"1","text":"Nambu mundu mmonga liina laki Anania na mdala waki Safila vagulisi mewa chipandi cha mgunda wavi."},{"book":"Matendu","chapter":"5","verse":"2","text":"Na mdala waki amanyili hotohoto kuvya mgwana waki afiyili mashonga gangi geapewili, na zingi zila azigotwili kwa vamitumi."},{"book":"Matendu","chapter":"5","verse":"3","text":"Petili akamkota, “Anania ndava kyani Setani auyingili mtima waku na kumkonga Mpungu Msopi ujifiyili mashonga gangi geupewili mumgunda wula?"},{"book":"Matendu","chapter":"5","verse":"4","text":"Kwakona kugulisa mgunda wenuwo wavi waku, na pawaligulisi mashonga gala gavi gaku, uhengela chewigana. Ndava kyani, wahamwili mumtima waku kuhenga lijambu lenili? Umkongili lepi mundu, nambu umkongili Chapanga!”"},{"book":"Matendu","chapter":"5","verse":"5","text":"Anania peagayuwini malovi ago, akagwa pahi akafwa na vandu voha vevagayuwini mambu ago vakayogopa neju."},{"book":"Matendu","chapter":"5","verse":"6","text":"Vasongolo vakabwela, vakamugubika higa yaki kwa nyula ya msopi, vakamuwusa kuvala vakamuzika."},{"book":"Matendu","chapter":"5","verse":"7","text":"Pagamaliki masaa ngati gadatu, mdala waki changali kumanya mambu gegahumalili, akayingila mugati mula."},{"book":"Matendu","chapter":"5","verse":"8","text":"Petili akamkota, “Unijovela! Wu mashonga gemwapewili kwa kugulisa mgunda ndi gagaga?”"},{"book":"Matendu","chapter":"5","verse":"9","text":"Hinu, Petili akamjovela mdala yula, “Wuli muyidakilini kumlinga Mpungu wa Bambu? Yuwanila! Vandu vala vevahambili kumzika mgwana waku, hinu vavi pamlyangu ndi yati vakukutola mewa na veve.”"},{"book":"Matendu","chapter":"5","verse":"10","text":"Bahapo safila akagwa palongolo ya magendelu ga Petili, akafwa. Vasongolo vala pavayingili vamkolili amali kufwa, ndi vakamuwusa kuvala, vakamuzika papipi na mngwana waki."},{"book":"Matendu","chapter":"5","verse":"11","text":"Wogohi uvaha ukavayingila msambi wa vandu vevakumsadika Kilisitu voha na vandu voha, vevayuwini malovi ga lijambu lenilo."},{"book":"Matendu","chapter":"5","verse":"12","text":"Chapanga ahengili kwa njila ya vanalihengu gachinamtiti na makangaso gamahele pagati ya vandu. Na vamsadika vakonganikayi pamonga mulibanji la Solomoni."},{"book":"Matendu","chapter":"5","verse":"13","text":"Mundu yungi yoyoha angalikuvya msadika, valingili lepi kuwungana nawu. Nambu vandu vangi vangasadika vavalumbalili."},{"book":"Matendu","chapter":"5","verse":"14","text":"Nambu vandu vamahele vevamsadiki Bambu, vagosi na vadala vakayonjokeseka neju."},{"book":"Matendu","chapter":"5","verse":"15","text":"Hati vandu vavagegili vatamu vavi munjila na kuvagonesa mu lusongwani na mumipasa, muni Petili akapitayi, mbanga chimuwili chaki chivahikila vangi pagati yavi."},{"book":"Matendu","chapter":"5","verse":"16","text":"Vandu vamahele vabwelili kuhuma mumiji yeyitindila Yelusalemu, vavaletili vatamu wavi na vevavi na mizuka yihakau, ndi voha vakalamiswa."},{"book":"Matendu","chapter":"5","verse":"17","text":"Kangi, Mteta Mkulu na vayaki va chikundi cha Vasadukayu ndi vandu vevisadika kuvya vandu nakuhotola kuyuka va pandu penapo, vakayva na wihu kwa vamitumi."},{"book":"Matendu","chapter":"5","verse":"18","text":"Hinu vakavakamula vamitumi na kuvakunga muchifungu chikulu."},{"book":"Matendu","chapter":"5","verse":"19","text":"Nambu kilu mtumu wa kunani kwa Chapanga, akadindula mlyangu wa muchifungu yikulu, akavahumisa kuvala, akavajovela,"},{"book":"Matendu","chapter":"5","verse":"20","text":"“Muhambayi mukayima Munyumba ya Chapanga, mkavajovela vandu malovi ga kuuvala wumi wa mupya.”"},{"book":"Matendu","chapter":"5","verse":"21","text":"Vamitumi vakayidakila, vakayingila Munyumba ya Chapanga lukela pehe, vakatumbula kuwula."},{"book":"Matendu","chapter":"5","verse":"22","text":"Nambu valonda va muchifungu pavahikili, vavakolili lepi. Ndi vakawuya na kujova kwa vakulu va libanji,"},{"book":"Matendu","chapter":"5","verse":"23","text":"“Tikolili jela yidindanu na valonda vavi mumilyangu kulindalila. Nambu patadindwili milyangu tamkolili lepi mundu yoyoha mugati.”"},{"book":"Matendu","chapter":"5","verse":"24","text":"Mkulu wa valonda wa Nyumba ya Chapanga na Vamteta Vakulu pevayuwini genago, vakavya na wogohi, ndava nakuchimanya chechavakolili."},{"book":"Matendu","chapter":"5","verse":"25","text":"Kangi, akabwela mundu mmonga na kuvajovela, “Yuwanila! Vandu vala vemkavakungili muchifungu, hinu vavi Munyumba ya Chapanga vakuvawula vandu.”"},{"book":"Matendu","chapter":"5","verse":"26","text":"Bahapo mkulu wa valonda na vahenga lihengu vaki, vakahamba Munyumba ya Chapanga vakavaleta. Nambu nakuvakamula kwa makakala, muni vayogwipi vandu yati vakuvatova na maganga."},{"book":"Matendu","chapter":"5","verse":"27","text":"Hinu, vavapeliki vamitumi vala, vakavayimika palongolo ya libanji, ndi Mteta Mkulu akavajovela,"},{"book":"Matendu","chapter":"5","verse":"28","text":"“Tavabesili hotohoto kuwula paliina la mundu uyu, hinu mugadandisi mawuliwu ginu pa Yelusalemu poha mwigana kutigegesa ngasi ya mundu uyu.”"},{"book":"Matendu","chapter":"5","verse":"29","text":"Petili pamonga na vamitumi vayaki vakayangula, “Yikutigana kumyidakila Chapanga, kuliku mundu."},{"book":"Matendu","chapter":"5","verse":"30","text":"Chapanga wa vagogo vitu amyukisi Yesu mwemwamkomili nyenye na kumvamba pamsalaba."},{"book":"Matendu","chapter":"5","verse":"31","text":"Mwenuyu ndi yula mwealumbiwi na Chapanga mbaka upandi wa kulyelela, kuvya Chilongosi na Msangula, muni avakita vandu va Isilaeli vamuwuyila Chapanga, muni vapata kulekekesewa kumbudila."},{"book":"Matendu","chapter":"5","verse":"32","text":"Tete ndi taliwene lijambu lenilo, na Mpungu Msopi, Chapanga avapelili vala vevakumyidakila mwene.”"},{"book":"Matendu","chapter":"5","verse":"33","text":"Vajumbi voha va libanji lila pevayuwini genago, vakamema ligoga vakahamula kuvakoma."},{"book":"Matendu","chapter":"5","verse":"34","text":"Nambu mundu mmonga Mfalisayu liina laki Gamalieli, muwula wa malagizu ga Bambu geampeli Musa na mweitopeswa na vandu voha. Akayima mu libanji palongolo ya vandu akalagiza vamitumi vala vawusiwayi kuvala mulukumbi luhupi."},{"book":"Matendu","chapter":"5","verse":"35","text":"Kangi akavajovela vajumbi va libanji vala, “Vandu va Isilaeli, mjiyangalila kwakona mwangakita, chemwigana kuvakitila vandu ava!"},{"book":"Matendu","chapter":"5","verse":"36","text":"Magono ga mumbele, ahumalili mundu mmonga liina laki Teudosi, akajijovela kuvya mundu wa kutopela, vandu ngati miya mcheche vakajiwunga nayu. Nambu akomiwi, kangi vamulanda vaki vakapechengana chikundi chaki chafwili."},{"book":"Matendu","chapter":"5","verse":"37","text":"Mwanakandahi kavili, lukumbi lwa kuvalangiwa vandu, ahumalili Yuda wa ku Galilaya. Mewawa mwenuyo avakulukisi vandu vakamulanda, nambu mwenuyo mewawa akomiwi vamulanda vaki vakapechengana."},{"book":"Matendu","chapter":"5","verse":"38","text":"Hinu nene nikuvajovela ndava ya mhalu uwu, mujiyepa na vandu ava! Mvalekayi vahamba. Ndava muni ngati mpangu wenuwo utumbuliwi na vandu yati wiyaga wene."},{"book":"Matendu","chapter":"5","verse":"39","text":"Nambu ngati mpangu wenuwu uhumili kwa Chapanga, nakuhotola kuvabesa vandu ava, muni mwavene yati mukujikolela mukumbela Chapanga!”"},{"book":"Matendu","chapter":"5","verse":"40","text":"Hinu, vakavakemele vamitumi vala, vakahamula vatovewa michapilu na kuvabesa vakotoka kuwula kavili paliina la Yesu, ndi vakavaleka vahamba."},{"book":"Matendu","chapter":"5","verse":"41","text":"Hinu, vamitumi vakahuma mu libanji kuni vamemi luheku, muni Chapanga avahololili kuvya vene yavaganili kukola soni ndava ya liina la Yesu."},{"book":"Matendu","chapter":"5","verse":"42","text":"Kila ligono vayendalili kuwula na kukokosa Munyumba ya Chapanga na munyumba za vandu, Lilovi la Bwina la Yesu Kilisitu."}]}