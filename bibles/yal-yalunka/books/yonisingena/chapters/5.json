{"data":[{"book":"Yoni Singena","chapter":"5","verse":"1","text":"Naxan yo dɛnkɛlɛyaxi a ma, a Alaa Muxu Sugandixin nan Yesu ra, a Alaa Diin nan a ra, na barixi Ala nin. Naxan na Fafe Ala xanu, na bata a Diin fan xanu."},{"book":"Yoni Singena","chapter":"5","verse":"2","text":"En na a kolonma ikii nin a en bata Alaa diine xanu: en na Ala xanu, en yi a yamarine suxu."},{"book":"Yoni Singena","chapter":"5","verse":"3","text":"Amasɔtɔ Ala xanu feen findixi a yamarine suxu feen nan na. Anu, a yamarine mi goron xan na en tan xa,"},{"book":"Yoni Singena","chapter":"5","verse":"4","text":"amasɔtɔ naxanye birin barixi Ala yi, ne bata dunuɲa feene nɔ, anu dunuɲa feene nɔ fɛrɛn findixi en ma dɛnkɛlɛyaan nan na."},{"book":"Yoni Singena","chapter":"5","verse":"5","text":"Nde dunuɲa feene nɔɛ? Fɔ naxan na dɛnkɛlɛya Yesu ma fa fala a Alaa Dii Xɛmɛn nan a ra."},{"book":"Yoni Singena","chapter":"5","verse":"6","text":"Yesu Alaa Muxu Sugandixin nan faxi igen nun wunla ra.5.6 A faxi igen naxan na, na findixi marafuun misaala ra. Yesu fan nafu nɛn igeni. Wunla findixi Yesu a faxa feen nan misaala ra. A mi faxi igen xan gbansan na, koni e nun a wunla. Alaa Nii Sariɲanxin nan na sereyaan bama bayo Nii Sariɲanxin nan ɲɔndin na."},{"book":"Yoni Singena","chapter":"5","verse":"7","text":"Amasɔtɔ sere saxan na Yesu a fe yi:"},{"book":"Yoni Singena","chapter":"5","verse":"8","text":"Alaa Nii Sariɲanxina, igena, e nun wunla, ne birin sereya kedenna nan bama."},{"book":"Yoni Singena","chapter":"5","verse":"9","text":"Xa en muxune sereyaan namɛ, Ala sereyaan gbo na xa, amasɔtɔ Ala sereyaan bama a Dii Xɛmɛn nan ma fe yi."},{"book":"Yoni Singena","chapter":"5","verse":"10","text":"Naxan na dɛnkɛlɛya Alaa Dii Xɛmɛn ma, sereyani ito nan na kanna bɔɲɛni. Koni xa naxan mi dɛnkɛlɛya Ala ma, na bata Ala yatɛ wule falan na amasɔtɔ a mi dɛnkɛlɛyaxi Alaa sereya baxin ma a Dii Xɛmɛna fe yi."},{"book":"Yoni Singena","chapter":"5","verse":"11","text":"Awa, na sereyaan ni ito ra fa fala Ala bata habadan nii rakisin fi en ma. Habadan nii rakisini ito a Dii Xɛmɛn nin."},{"book":"Yoni Singena","chapter":"5","verse":"12","text":"Dii Xɛmɛni ito nɛma muxu yo yi, nii rakisin fan na kanni. Alaa Dii Xɛmɛn mi muxun naxan yi, nii rakisin mi na kanna fan yi."},{"book":"Yoni Singena","chapter":"5","verse":"13","text":"Ɛ tan naxanye bata dɛnkɛlɛya Alaa Dii Xɛmɛn xinla ma, n feni itoe sɛbɛxi ɛ ma nɛn alogo ɛ xa a kolon fa fala habadan nii rakisina ɛ xa."},{"book":"Yoni Singena","chapter":"5","verse":"14","text":"Xaxili ragidini ito en yi Ala yɛtagi fa fala xa en na a maxɔdin fefe ra lan a sagoon ma, a en xuiin namɛma nɛn."},{"book":"Yoni Singena","chapter":"5","verse":"15","text":"Xa en na a kolon a a en xuiin namɛma nɛn, nayi en mɔn a kolon a en na a maxɔdin fefe ra, en bata na sɔtɔ."},{"book":"Yoni Singena","chapter":"5","verse":"16","text":"Xa muxu yo a ngaxakedenna to yulubin ligɛ naxan mi raɲanma sayaan ma, a xa Ala maxandi a xa, a nii rakisin fima a ma nɛn. N naxan ma, naxan yulubin mi raɲanma sayaan ma. Koni yulubina nde na naxan naɲanma sayaan ma, n mi a falɛ ɛ xa fa fala ɛ xa Ala maxandi na feen na."},{"book":"Yoni Singena","chapter":"5","verse":"17","text":"Tinxintareyaan birin findixi yulubin nan na, koni yulubin birin mi raɲanma sayaan ma."},{"book":"Yoni Singena","chapter":"5","verse":"18","text":"En na a kolon fa fala naxan yo bata bari Ala yi, na mi luyɛ yulubin nabɛ. Amasɔtɔ Alaa Dii Xɛmɛna a kantanma. Nanara, Fe Ɲaxin Kanna mi nɔɛ sese ra a xili ma."},{"book":"Yoni Singena","chapter":"5","verse":"19","text":"En na a kolon fa fala en fataxi Ala nan na, en mɔn a kolon a dunuɲa birin Fe Ɲaxin Kanna sɛnbɛn nan bun ma."},{"book":"Yoni Singena","chapter":"5","verse":"20","text":"En na a kolon fa fala Alaa Dii Xɛmɛn bata fa, a yi xaxinla fi en ma alogo en xa Ɲɔndin Kanna kolon. En fan luxi Ɲɔndin Kanna Ala yi a Dii Xɛmɛn Yesu Alaa Muxu Sugandixin barakan nin. A tan nan Ɲɔndin Kanna Ala ra, e nun habadan nii rakisina."},{"book":"Yoni Singena","chapter":"5","verse":"21","text":"N ma diine, ɛ masiga suxure feene ra."}]}