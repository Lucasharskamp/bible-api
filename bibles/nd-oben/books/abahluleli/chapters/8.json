{"data":[{"book":"Abahluleli","chapter":"8","verse":"1","text":"Abako-Efrayimi babuza uGidiyoni bathi, “Kungani usiphathe kanje na? Kungani ungasibizanga lapho ususiyakulwa lamaMidiyani?” Bamsola kakhulu."},{"book":"Abahluleli","chapter":"8","verse":"2","text":"Kodwa yena wabaphendula wathi, “Kuyini mina engikufezileyo okulingana lokwenu na? Amagrebisi ako-Efrayimi aseleyo ekuvuneni kawangcono kulamagrebisi esivuno esipheleleyo sako-Abhiyezeri na?"},{"book":"Abahluleli","chapter":"8","verse":"3","text":"UNkulunkulu unikele u-Orebhi loZebhi, abakhokheli bamaMidiyani, ezandleni zenu. Kuyini lokho engikwenzileyo lapho ngiqathaniswa lani?” Ngalokhu ukuthukuthela kwabo kwadeda."},{"book":"Abahluleli","chapter":"8","verse":"4","text":"UGidiyoni labantu bakhe abangamakhulu amathathu sebediniwe kodwa belokhu bexotshana lawo, bafika eJodani bayichapha."},{"book":"Abahluleli","chapter":"8","verse":"5","text":"Wasesithi ebantwini baseSukhothi, “Phanini amabutho ami izinkwa; akhathele, njalo ngisaxotshana loZebha kanye loZalimuna, amakhosi aseMidiyani.”"},{"book":"Abahluleli","chapter":"8","verse":"6","text":"Kodwa izikhulu zaseSukhothi zathi, “Usulazo mathupha yini izandla zikaZebha loZalimuna? Kungani amabutho akho kumele siwanike izinkwa?”"},{"book":"Abahluleli","chapter":"8","verse":"7","text":"UGidiyoni waphendula wathi, “Ngenxa yalokho, lapho uThixo esenikele uZebha loZalimuna esandleni sami, ngizaklaya imizimba yenu ngameva asenkangala.”"},{"book":"Abahluleli","chapter":"8","verse":"8","text":"Esuka lapho waya ePheniweli, wenza isicelo esifanayo kubo, kodwa baphendula njengabantu beSukhothi."},{"book":"Abahluleli","chapter":"8","verse":"9","text":"Ngakho wathi ebantwini basePheniweli, “Ekuphendukeni kwami senginqobile, ngizawudiliza umphotshongo lo.”"},{"book":"Abahluleli","chapter":"8","verse":"10","text":"Ngalesosikhathi uZebha loZalimuna babeseKhakhori lebutho labantu ababephosa babe zinkulungwane ezilitshumi lanhlanu, ababesele emabuthweni asempumalanga; izinkulungwane ezilikhulu lamatshumi amabili zababesilwa ngenkemba zasezifile."},{"book":"Abahluleli","chapter":"8","verse":"11","text":"UGidiyoni wahamba ngendlela yamasili empumalanga kweNobha leJogibheha wahlasela ibutho elalilibele."},{"book":"Abahluleli","chapter":"8","verse":"12","text":"UZebha loZalimuna, amakhosi womabili aseMidiyani, babaleka, kodwa waxotshana labo wababamba, wawachitha wonke amabutho abo."},{"book":"Abahluleli","chapter":"8","verse":"13","text":"Emva kwalokho uGidiyoni indodana kaJowashi wabuyela evela empini ngoKhalo lwaseHeresi."},{"book":"Abahluleli","chapter":"8","verse":"14","text":"Wabamba ijaha laseSukhothi walibuzabuza, ijaha lelo lamlobela amabizo eziphathamandla zaseSukhothi ezingamatshumi ayisikhombisa, abadala bomuzi."},{"book":"Abahluleli","chapter":"8","verse":"15","text":"UGidiyoni wafika wathi ebantwini baseSukhothi, “Nangu uZebha loZalimuna elalingichothoza ngabo lisithi, ‘Usulazo yini izandla zikaZebha loZalimuna? Kungani amabutho akho akhatheleyo kumele siwanike izinkwa na?’ ”"},{"book":"Abahluleli","chapter":"8","verse":"16","text":"Wathatha abadala bomuzi wasefundisa amadoda aseSukhothi isifundo ngokubajezisa ngameva asenkangala."},{"book":"Abahluleli","chapter":"8","verse":"17","text":"Wadiliza lomphotshongo wasePheniweli wabulala amadoda akulowomuzi."},{"book":"Abahluleli","chapter":"8","verse":"18","text":"Wabuza uZebha loZalimuna wathi, “Ngabantu abanjani labo elababulalayo eThabhori?”"},{"book":"Abahluleli","chapter":"8","verse":"19","text":"UGidiyoni waphendula wathi, “Labobantu babengabafowethu, amadodana kamama. Ngeqiniso njengoba uThixo ephila, aluba labayekela bephila, kade bengingeyikulibulala.”"},{"book":"Abahluleli","chapter":"8","verse":"20","text":"Wasephendukela kuJetha, indodana yakhe endala, wathi, “Babulale!” Kodwa uJetha kayihwatshanga inkemba yakhe, ngoba wayengumfanyana esesaba."},{"book":"Abahluleli","chapter":"8","verse":"21","text":"UZebha loZalimuna bathi, “Woza, usibulale wena ngokwakho. ‘Njengoba indoda injalo, anjalo lamandla ayo.’ ” Ngakho uGidiyoni wasondela phambili wababulala, wasethatha imiceciso entanyeni zamakamela abo."},{"book":"Abahluleli","chapter":"8","verse":"22","text":"Abako-Israyeli bathi kuGidiyoni, “Sibuse wena, lendodana yakho kanye lendodana yendodana yakho ngoba usisindisile ezandleni zamaMidiyani.”"},{"book":"Abahluleli","chapter":"8","verse":"23","text":"Kodwa uGidiyoni wathi kubo, “Mina kangiyikulibusa, lendodana yami kayiyikulibusa. UThixo uzalibusa.”"},{"book":"Abahluleli","chapter":"8","verse":"24","text":"Wabuya wathi, “Ngilesicelo esisodwa, ukuthi omunye lomunye wenu angiphe icici esabelweni sempango yenu.” (Ukufaka amacici egolide kwakungumkhuba wama-Ishumayeli.)"},{"book":"Abahluleli","chapter":"8","verse":"25","text":"Baphendula bathi, “Sizathaba ukukunika wona.” Ngakho bendlala ingubo, kwathi umuntu ngamunye waphosela kuyo icici lempango yakhe."},{"book":"Abahluleli","chapter":"8","verse":"26","text":"Isisindo samacici egolide ayewacelile saba ngamashekeli angamakhulu alitshumi lesikhombisa, kungabalwa izigqizo lemigaxo lezembatho eziyibubende ezigqokwa ngamakhosi aseMidiyani loba amaketane ayesezintanjeni zamakamela awo."},{"book":"Abahluleli","chapter":"8","verse":"27","text":"UGidiyoni wenza isithombe ngegolide lelo, wasibeka e-Ofira, umuzi wakibo. Bonke abako-Israyeli bazingcolisa ngokusikhonza khonapho, njalo saba ngumjibila kuGidiyoni labendlu yakhe."},{"book":"Abahluleli","chapter":"8","verse":"28","text":"IMidiyani yanqotshwa kanjalo ngabako-Israyeli njalo kayizange ivuse ikhanda futhi. Ngezinsuku zokuphila kukaGidiyoni ilizwe laba lokuthula iminyaka engamatshumi amane."},{"book":"Abahluleli","chapter":"8","verse":"29","text":"UJerubhi-Bhali indodana kaJowashi wabuyela ekhaya ukuyahlala khona."},{"book":"Abahluleli","chapter":"8","verse":"30","text":"Wayelamadodana angamatshumi ayisikhombisa angawakhe ngoba wayelabafazi abanengi."},{"book":"Abahluleli","chapter":"8","verse":"31","text":"Umkakhe weceleni, owayehlala eShekhemu, laye wamzalela indodana ayithi ngu-Abhimelekhi."},{"book":"Abahluleli","chapter":"8","verse":"32","text":"UGidiyoni indodana kaJowashi wafa eseluphele kakhulu wangcwatshwa ethuneni likayise uJowashi e-Ofira yama-Abhiyezeri."},{"book":"Abahluleli","chapter":"8","verse":"33","text":"Masinyane nje uGidiyoni esanda kufa abako-Israyeli bazingcolisa njalo ngokukhonza oBhali. Bamisa uBhali-Bherithi njengonkulunkulu wabo"},{"book":"Abahluleli","chapter":"8","verse":"34","text":"kabaze bamkhumbula uThixo uNkulunkulu wabo owayebahlenge ezandleni zezitha zabo ezinhlangothini zonke."},{"book":"Abahluleli","chapter":"8","verse":"35","text":"Njalo kababanga lomusa kwabendlu kaJerubhi-Bhali (uGidiyoni) ngezinto zonke ezinhle ayebenzele zona."}]}