{"data":[{"book":"Ŵagalatia","chapter":"5","verse":"1","text":"Pakuŵa Kilisito atulechelele kutyochela mu ukapolo. Nipele njimanje mpela ŵandu ŵalechelelwe, ni kasinjitichisya kuŵa mu itaŵiko ya ukapolo sooni."},{"book":"Ŵagalatia","chapter":"5","verse":"2","text":"Mpilikane! Une che Paolo ngunsalila ŵanyamwe kuti mwajitichisyaga kuumbala, Kilisito chawoneche ngaŵa chindu kukwenu."},{"book":"Ŵagalatia","chapter":"5","verse":"3","text":"Uneji ngusala pangasisa, mundu jwakwitichisya kuumbala akusachilwa akamulisye Malajisyo gose ga Akunnungu gaŵapele che Musa."},{"book":"Ŵagalatia","chapter":"5","verse":"4","text":"Iŵaga nkusosanga tuŵalanjikwe ŵandu ŵambone paujo pa Akunnungu kwa litala lya kugakamulisya malajisyo, nlisapwile kwakutalichila ni Kilisito ni nkanile wema wa Akunnungu."},{"book":"Ŵagalatia","chapter":"5","verse":"5","text":"Nambo uweji tukulolela kutendekwa ŵandu ŵambone paujo pa Akunnungu kwa litala lya chikulupi ni kwa litala lya machili ga Mbumu jwa Akunnungu, tukulindilila chele chindu."},{"book":"Ŵagalatia","chapter":"5","verse":"6","text":"Pakuŵa twalumbikanaga ni Che Yesu Kilisito, kuumbala pane ungaumbala ngakukutenda chindu. Nambo chachili chambone chili chikulupi chachikuloswa kwa kunonyelana."},{"book":"Ŵagalatia","chapter":"5","verse":"7","text":"Mwaliji nkupanganya yambone mu utame wenu! Ana ŵaani annekasisye kuti nkaupilikanichisya usyene?"},{"book":"Ŵagalatia","chapter":"5","verse":"8","text":"Jwatesile chelechi nganaŵa Akunnungu ŵakumbilanga ŵanyamwe."},{"book":"Ŵagalatia","chapter":"5","verse":"9","text":"Majiganyo ga unami ga, gali mpela amila kanandi jajikututumusya utandi wantundu."},{"book":"Ŵagalatia","chapter":"5","verse":"10","text":"Nkulumbikana kwetu ni Ambuje ngukulupilila kuti chituŵe ni ntima umo. Jwelejo jwakunsupusyanga chalamulikwe ni Akunnungu, namose aŵe ncheni."},{"book":"Ŵagalatia","chapter":"5","verse":"11","text":"Achalongo achinjangu, iŵaga ngwendelechela kwalalichila ŵandu aumbale, ligongo chi ngusauswa? Ikaliji yeleyo, ŵandu ngakachimwe ni kulalichila kwangu yankati nsalaba wa Kilisito."},{"book":"Ŵagalatia","chapter":"5","verse":"12","text":"Mmbaya ŵele ŵakunsausya ŵanyamwe kwa kunkanganichisya mmumbale akalikatile iŵalo yao ya uŵelesi."},{"book":"Ŵagalatia","chapter":"5","verse":"13","text":"Ŵanyamwe achalongo achinjangu mwaŵilanjikwe ni Akunnungu nlechelelwe kutyochela mu ukapolo. Nambo kulecheleswa kwenu kunaŵe ligongo lya kujikuya tama simpagwilwe nasyo, nambo ntumichilane kwa unonyelo."},{"book":"Ŵagalatia","chapter":"5","verse":"14","text":"Pakuŵa Malajisyo gose gakumalila kwakukamula lilajisyo limo, nombelyo, “Munnonyele njenu mpela inkuti pakulinonyela mwasyene.”"},{"book":"Ŵagalatia","chapter":"5","verse":"15","text":"Nambo mwalumanaga ni kulyangana mpela inyama ya chikali ya mwikonde, nlilolechesye kuti ngasinjonangana."},{"book":"Ŵagalatia","chapter":"5","verse":"16","text":"Nipele nguti yelei: Utame wenu ulongoswe ni Mbumu jwa Akunnungu, ni ŵanyamwe ngasankuya sooni tama sya chiilu syangalumbana simpagwilwe nasyo."},{"book":"Ŵagalatia","chapter":"5","verse":"17","text":"Pakuŵa tama simpagwilwe nasyo sikukanilana ni yakuisaka Mbumu jwa Akunnungu ni yakuisaka Mbumu jwa Akunnungu ikukanilana ni tama sya chiilu syangalumbana simpagwilwe nasyo. Yeleyo indu iŵili ikukanilana, kwa ligongo lyo ngankombolanga kupanganya inkusaka mwachinsyene."},{"book":"Ŵagalatia","chapter":"5","verse":"18","text":"Nambo iŵaga nkulongoswa ni Mbumu jwa Akunnungu, nganimma sooni paasi pa ulamusi wa Malajisyo."},{"book":"Ŵagalatia","chapter":"5","verse":"19","text":"Nipele masengo gagakutyochelela ni tama sya chiilu syangalumbana simpagwile nasyo ni, chigwagwa ni chikululu ni lipamo,"},{"book":"Ŵagalatia","chapter":"5","verse":"20","text":"kupopelela inyago ni usaŵi ni umagongo ni uwanga ni wiu ni lutumbilo ni chilema ni makani ni kujitindanya mipingo ja ŵandu,"},{"book":"Ŵagalatia","chapter":"5","verse":"21","text":"kuchimwa ni kukolelwa ni chindimba changalumbana ni indu ine yaikulandana ni yeleyo, ngunjamuka mpela inatite pakulongolela kunjamuka, ŵandu ŵakupanganya yeleyo ngaajinjila mu Umwenye wa Akunnungu."},{"book":"Ŵagalatia","chapter":"5","verse":"22","text":"Nambo mundu jwakulongoswa ni Mbumu jwa Akunnungu akuŵa ni unonyelo ni lukondwa ni chitendewele ni upililiu ni ntima wa kutyosya ni umbone ni chikulupilichiko,"},{"book":"Ŵagalatia","chapter":"5","verse":"23","text":"kulitimalika ni kulisiŵila kutenda sambi. Ngapagwa malajisyo gagakukombola kuikanila indu yi."},{"book":"Ŵagalatia","chapter":"5","verse":"24","text":"Nombe ŵandu ŵaali ŵakwe Kilisito Yesu, asiŵambile tama syao syangalumbana syapagwile nasyo ni kuleka kuipanganya indu yangalumbana iŵanonyelaga kuipanganya."},{"book":"Ŵagalatia","chapter":"5","verse":"25","text":"Twatamaga kwa kulongoswa ni Mbumu jwa Akunnungu, nipele tukuye yakuti kusaka Mbumu jwa Akunnungu."},{"book":"Ŵagalatia","chapter":"5","verse":"26","text":"Tukalilapa, ni tunatandane atamuno kukolelana wiiu."}]}