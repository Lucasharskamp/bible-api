{"data":[{"book":"Mangane Singena","chapter":"22","verse":"1","text":"Ɲɛɛ firin yi dangu, yɛngɛn mi so Arami nun Isirayila tagi."},{"book":"Mangane Singena","chapter":"22","verse":"2","text":"Ɲɛɛ saxandena, Yuda manga Yosafati yi siga Isirayila mangan fɛma."},{"book":"Mangane Singena","chapter":"22","verse":"3","text":"Isirayila mangan yi a fala a walikɛne xa, a naxa, “Ɛ a kolon Ramoti taan Galadi yamanani, en gbeen na a ra! Nanfera en sikɛma a tongo feen na Arami mangan yii?”"},{"book":"Mangane Singena","chapter":"22","verse":"4","text":"A yi a fala Yosafati xa, a naxa, “I sigɛ n fɔxɔ ra Ramoti taani Galadi yamanani yɛngɛ sodeni ba?” Yosafati yi Isirayila mangan yabi, a naxa, “I tan nun n tan keden na a ra, n ma yamaan nun i ya yamana, n ma soone nun i ya soone.”"},{"book":"Mangane Singena","chapter":"22","verse":"5","text":"Na xanbi ra, Yosafati mɔn yi a fala Isirayila mangan xa, a naxa, “Alatala maxɔdin singen.”"},{"book":"Mangane Singena","chapter":"22","verse":"6","text":"Isirayila mangan yi waliyine malan, kɛmɛ naanin ɲɔxɔn, a yi a fala e xa, a naxa, “En lan en sa yɛngɛn so Ramoti taani Galadi yamanani, hanma en lan en yi a lu na?” E yi a yabi, e naxa, “Marigina a soma nɛn mangan yii.”"},{"book":"Mangane Singena","chapter":"22","verse":"7","text":"Koni Yosafati yi a maxɔdin, a naxa, “Alatalaa nabi yo mi fa be yi ba, en nɔɛ Alatala maxɔdinɲɛ naxan xɔn ma?”"},{"book":"Mangane Singena","chapter":"22","verse":"8","text":"Isirayila mangan yi Yosafati yabi, a naxa, “Keden mɔn na Alatala gbeen na, koni a mi rafan n ma, amasɔtɔ a fe ɲaxin nan tun falama n xa, a faɲin mi na mumɛ! A xili Mikahu, Yimilaa dii xɛmɛna.” Yosafati yi a fala a xa, a naxa, “Mangan nama falan ti na kiini.”"},{"book":"Mangane Singena","chapter":"22","verse":"9","text":"Nayi, Isirayila mangan yi kuntigi keden xili, a naxa, “Fa Mikahu ra iki sa, Yimilaa dii xɛmɛna.”"},{"book":"Mangane Singena","chapter":"22","verse":"10","text":"Isirayila mangan nun Yuda manga Yosafati birin yi dɔxi e mangaya gbɛdɛne yi lonna ma Samari taan so dɛɛn na, e maxidixi e mangaya dugine yi. Waliyine birin yi waliyiyaan nabama e yɛtagi."},{"book":"Mangane Singena","chapter":"22","verse":"11","text":"Sedeki, Kenan ma dii xɛmɛn bata yi wure fenne rafala, a yi a fala, a naxa, “Alatala ito nan falaxi, a naxa, ‘I Arami kaane bɔnbɔma fenni itoe nan na han i yi e raxɔri.’ ”"},{"book":"Mangane Singena","chapter":"22","verse":"12","text":"Waliyine birin yi feene fala, e naxa, “Siga Ramoti taani Galadi yamanani. I nɔɔn sɔtɔma nɛn, Alatala a soma nɛn mangan yii.”"},{"book":"Mangane Singena","chapter":"22","verse":"13","text":"Xɛraan naxan siga Mikahu xilideni, na yi a fala a xa, a naxa, “Waliyine birin bata lan a ma, e fe faɲine fala mangan xa, i yitɔn i siga alo e tan. I fan yi sa fe faɲin fala!”"},{"book":"Mangane Singena","chapter":"22","verse":"14","text":"Koni, Mikahu yi a yabi, a naxa, “N bata n kɔlɔ habadan Alatala yi, Alatala na naxan fala n xa, n na nan falama mangan xa.”"},{"book":"Mangane Singena","chapter":"22","verse":"15","text":"Mikahu to fa mangan fɛma, mangan yi a maxɔdin, a naxa, “En lan en sa Ramoti taan yɛngɛ Galadi yamanani, hanma en lan en yi a lu na?” Mikahu yi a yabi, a naxa, “Siga, i nɔɔn sɔtɔma nɛn, Alatala a soma nɛn mangan yii.”"},{"book":"Mangane Singena","chapter":"22","verse":"16","text":"Koni, mangan yi a fala a xa, a naxa, “N na i rakɔlɛ Alatala yi sanɲa ma yoli fa fala i xa ɲɔndin nan gbansan fala n xa?”"},{"book":"Mangane Singena","chapter":"22","verse":"17","text":"Mikahu yi a yabi, a naxa, “N bata Isirayila yamaan birin to xuyaxi ayi geyane fari, alo xuruseen naxanye kantan muxu mi na, Alatala mɔn yi fa a fala, a naxa, ‘Kan mi fa muxuni itoe ma, birin xa xɛtɛ a konni bɔɲɛsani!’ ”"},{"book":"Mangane Singena","chapter":"22","verse":"18","text":"Isirayila mangan yi a fala Yosafati xa, a naxa, “N mi yi a fala i xa? A mi fe faɲin falama n xun ma mumɛ! A fe ɲaxin nan tun falama.”"},{"book":"Mangane Singena","chapter":"22","verse":"19","text":"Nayi, Mikahu mɔn yi a fala, a naxa, “I tuli mati Alatalaa falan na. N bata Alatala to dɔxi a mangaya gbɛdɛni, maleka ganla tixi a fɛma, a yiifanna nun a kɔmɛnna ma."},{"book":"Mangane Singena","chapter":"22","verse":"20","text":"Alatala yi a fala, a naxa, ‘Nde Axabi mayendenma alogo a xa siga Ramoti taan yɛngɛdeni Galadi yamanani, a faxa?’ Malekana ndee na falana nde ti, ndee yi gbɛtɛ fala."},{"book":"Mangane Singena","chapter":"22","verse":"21","text":"Nayi, malekana nde yi fa ti Alatala yɛtagi, a yi a fala a xa, a naxa, ‘N tan nɔɛ a mayendenɲɛ nɛn.’ Alatala yi a fala a xa, a naxa, ‘Kiin mundun yi?’"},{"book":"Mangane Singena","chapter":"22","verse":"22","text":"A yi a yabi, a naxa, ‘N minima nɛn, n wulen naso a waliyine birin dɛ.’ Ala yi a fala a xa, a naxa, ‘I a mayendenma nɛn, i yi a nɔ. Siga, i sa na liga.’"},{"book":"Mangane Singena","chapter":"22","verse":"23","text":"Iki, waliyiin naxanye be, Alatala bata wulen naso ne birin dɛ. Alatala bata a ragidi a xa ɲaxankatan nafa i ma.”"},{"book":"Mangane Singena","chapter":"22","verse":"24","text":"Nayi, Kenan ma dii xɛmɛn Sedeki yi a maso, a yi Mikahu dɛɛn garin, a yi a magele, a naxa, “Alatalaa malekan sigaxi kiraan mundun xɔn, a to keli n fɛma, a wule falan ti i xa?”"},{"book":"Mangane Singena","chapter":"22","verse":"25","text":"Mikahu yi a yabi, a naxa, “I na i luxun konkon kui i ya banxini lɔxɔn naxan yi, i a kolonma nɛn.”"},{"book":"Mangane Singena","chapter":"22","verse":"26","text":"Isirayila mangan yi a fala, a naxa, “Mikahu suxu, i siga a ra Amɔn fɛma, Samari taan kuntigina, e nun Yowasa, mangana dii xɛmɛna."},{"book":"Mangane Singena","chapter":"22","verse":"27","text":"I yi a fala e xa, i naxa, ‘Mangana ito nan falaxi, a naxa a ɛ xa xɛmɛni ito sa kasoon na, ɛ yi a balo buru xaren nun igen na, han n yi xɛtɛ kɛndɛyani.’ ”"},{"book":"Mangane Singena","chapter":"22","verse":"28","text":"Mikahu yi a fala, a naxa, “Xa i xɛtɛ kɛndɛyani nun, nayi Alatala mi falan tixi n tan yi.” A mɔn yi a fala, a naxa, “Ɛ tan yamaan birin xa ɛ tuli mati.”"},{"book":"Mangane Singena","chapter":"22","verse":"29","text":"Isirayila mangan nun Yosafati, Yuda mangan yi siga Ramoti taani Galadi yamanani."},{"book":"Mangane Singena","chapter":"22","verse":"30","text":"Isirayila mangan yi a fala Yosafati xa, a naxa, “N xa n maxidi alo muxu gbɛtɛ, n siga yɛngɛni, koni i tan, i maxidi i ya mangaya dugine yi.” Nayi, Isirayila mangan yi a maxɛtɛ, a siga yɛngɛni."},{"book":"Mangane Singena","chapter":"22","verse":"31","text":"Arami mangan bata yi yamarini ito fi a yɛngɛ so wontoro kuntigi tonge saxan e nun firinna ma, a naxa, “Ɛ nama muxu yo yɛngɛ fɔ Isirayila mangan tun.”"},{"book":"Mangane Singena","chapter":"22","verse":"32","text":"Yɛngɛ so wontoro kuntigine Yosafati to waxatin naxan yi, e yi a fala, e naxa, “Isirayila mangan nan ito ra.” E maso a ra, e xa a yɛngɛ. Koni, Yosafati yi sɔnxɔn nate."},{"book":"Mangane Singena","chapter":"22","verse":"33","text":"Yɛngɛ so wontoro kuntigine to a to Isirayila manga mi yi a ra, e yi e masiga a ra."},{"book":"Mangane Singena","chapter":"22","verse":"34","text":"Anu, xɛmɛna nde yi a xanla woli a xunna ayi, a Isirayila mangan li makantan se mi yi dɛnaxan yi. Naxan yi mangana wontoron nagima, mangan yi a fala na xa, a naxa, “I firifiri, n namini yɛngɛ soden fari ma, amasɔtɔ n bata maxɔlɔ.”"},{"book":"Mangane Singena","chapter":"22","verse":"35","text":"Yɛngɛn yi ɲaxu ayi na lɔxɔni. Mangan tixin yi lu a yɛngɛ so wontoron kui, a yi a digan a yi Arami kaane yɛtagi, a faxa ɲinbanna ra. A maxɔlɔden wunla bata yi bɔxɔn a wontoron kuiin birin yi."},{"book":"Mangane Singena","chapter":"22","verse":"36","text":"Sogen bira waxatini, e sɔnxɔ sɔnxɔni te ganla daaxadeni, e naxa, “Birin xa siga a taani, a konni.”"},{"book":"Mangane Singena","chapter":"22","verse":"37","text":"Nayi, mangan yi faxa, e fa a binbin na Samari taani, e yi a maluxun."},{"book":"Mangane Singena","chapter":"22","verse":"38","text":"E to wontoron maxa Samari ige dɔxɔdeni, barene yi Axabi wunla kɔn, yalundene yi e maxa na, fata Alatalaa falan na.22.38 Na feen sɛbɛxi Mangane Singen 21.19 kui."},{"book":"Mangane Singena","chapter":"22","verse":"39","text":"Axabi kɛwali dɔnxɛne, a naxanye birin liga, a sama ɲin manga banxin naxan ti, e nun a taan naxanye birin ti, ne sɛbɛxi Isirayila mangane taruxu kɛdine kui."},{"book":"Mangane Singena","chapter":"22","verse":"40","text":"Axabi to faxa, a dii xɛmɛna Axasiya nan ti a ɲɔxɔni."},{"book":"Mangane Singena","chapter":"22","verse":"41","text":"Asaa dii xɛmɛn Yosafati yi findi Yuda mangan na, Isirayila manga Axabi a mangayaan ɲɛɛ naanindeni."},{"book":"Mangane Singena","chapter":"22","verse":"42","text":"Yosafati findi mangan na a ɲɛɛ tonge saxan e nun suulunden nan ma. A yi mangayaan liga Yerusalɛn yi ɲɛɛ mɔxɔɲɛn nun suulun. A nga yi xili nɛn Asuba, Silixi a dii tɛmɛna."},{"book":"Mangane Singena","chapter":"22","verse":"43","text":"A yi sigan ti tinxinni alo a fafe Asa, a mi a kiraan beɲin, a fe faɲin liga Alatala yɛɛ ra yi."},{"book":"Mangane Singena","chapter":"22","verse":"44","text":"Koni, a mi taan kidene kala, muxune mɔn yi lu sigɛ saraxane badeni mɛnne yi e nun wusulan gandeni."},{"book":"Mangane Singena","chapter":"22","verse":"45","text":"Bɔɲɛ xunbenla yi lu Yosafati nun Isirayila mangan tagi."},{"book":"Mangane Singena","chapter":"22","verse":"46","text":"Yosafati kɛwali dɔnxɛne, a wɛkilɛn nun a yɛngɛne, ne sɛbɛxi Yuda mangane taruxu kɛdine kui."},{"book":"Mangane Singena","chapter":"22","verse":"47","text":"A yi kide kii xɛmɛ yalundene ba a yamanani, naxanye mɔn yi na xabu a fafe Asaa waxatini."},{"book":"Mangane Singena","chapter":"22","verse":"48","text":"Manga mi yi fa Edɔn yamanani na waxatini, fɔ Yuda mangana muxu sugandixin gbansan."},{"book":"Mangane Singena","chapter":"22","verse":"49","text":"Yosafati yi kunkin gbeene rafala, alogo e xa siga Ofiri yamanani xɛma feen na, koni e mi fa siga, bayo kunkine kala nɛn Esiyon-Gebere yi."},{"book":"Mangane Singena","chapter":"22","verse":"50","text":"Nayi, Axabi a dii xɛmɛna Axasiya yi a fala Yosafati xa, a naxa, “I waxi nɛn n ma walikɛne xa siga i gbeene fɔxɔ ra kunkine kui?” Koni, Yosafati mi tin."},{"book":"Mangane Singena","chapter":"22","verse":"51","text":"Yosafati to faxa, e yi a maluxun a benbane fɛma a fafe Dawudaa Taani, a dii xɛmɛn Yehorami nan ti a ɲɔxɔni."},{"book":"Mangane Singena","chapter":"22","verse":"52","text":"Axabi a dii xɛmɛna Axasiya yi findi Isirayila mangan na Samari taani, Yuda manga Yosafati a mangayaan ɲɛɛ fu nun soloferedeni. Axasiyaa mangayaan naba nɛn ɲɛɛ firin Isirayila xun na."},{"book":"Mangane Singena","chapter":"22","verse":"53","text":"Naxan ɲaxu Alatala yɛɛ ra yi, a na liga nɛn, a sigan ti a ɲaxin na alo a fafe nun a nga e nun alo Manga Yerobowan, Nebati a dii xɛmɛna, naxan Isirayila kaane ti yulubin ma."},{"book":"Mangane Singena","chapter":"22","verse":"54","text":"A yi Baali suxuren batu, a yi a xinbi sin a bun ma, a yi Alatala raxɔlɔ, Isirayilaa Ala, alo a fafe a liga kii naxan yi."}]}