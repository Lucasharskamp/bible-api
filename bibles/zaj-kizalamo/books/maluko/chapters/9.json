{"data":[{"book":"MALUKO","chapter":"9","verse":"1","text":"Yesu kagendelela kulonga, “Nowalongela ikweli, hana wanhu hano hawadanganhika mbaka wawone Undewa wa Mulungu ukwiza na mhiko.”"},{"book":"MALUKO","chapter":"9","verse":"2","text":"Vigabitile mazua sita, Yesu kawasola Petulo, Yakobo, na Yohana, kakwela nao kukigongo kitali weiyeka. Yesu kagaluka haulongozi wao."},{"book":"MALUKO","chapter":"9","verse":"3","text":"Vivalo vake vinang'hazika! Vikala vizelu, haduhu munhu yoyose muulumwengu yahadahile kuvisuluza kamba vija."},{"book":"MALUKO","chapter":"9","verse":"4","text":"Abaho, waja wanahina wadatu wamona Eliya na Musa wolongelela na Yesu."},{"book":"MALUKO","chapter":"9","verse":"5","text":"Petulo kamulongela Yesu, “Mkulufunzi, vinoga tweye tukale hano, tuzenge vizewe vidatu, kimwe chako, kiyagwe cha Musa, na kiyagwe cha Eliya.”"},{"book":"MALUKO","chapter":"9","verse":"6","text":"Petulo haditangile da kulonga kwavija heyo na wayage wakala wokona bwembwe."},{"book":"MALUKO","chapter":"9","verse":"7","text":"Abaho, dilawilila wingu diwagubika, na dihulikwa dizwi kulawa mdiwingu, dilonga, “Ino iyo Mwanangu yanogele, mtegelezeni heyo!”"},{"book":"MALUKO","chapter":"9","verse":"8","text":"Himahima walola kuno na kuno, hawamuwene munhu yoyose, ila Yesu yeiyeka hamoja na hewo."},{"book":"MALUKO","chapter":"9","verse":"9","text":"Viwakalile wohumuluka mkigongo, Yesu kawalagiza, yowalongela, “Sambimmulongele munhu yoyose gaja gamonile, mbaka nie, Mwana wa Munhu, vondanizuke kulawa mkudanganhika.”"},{"book":"MALUKO","chapter":"9","verse":"10","text":"Wagatogola malagizo gake, ila wenyego kwa wenyego wasonga kuigela msego mbuli ija, wokiiuza, “Kuzuka kulawa mkudanganhika ndo choni?”"},{"book":"MALUKO","chapter":"9","verse":"11","text":"Na hewo wamuuza Yesu, “Habali wafundiza Malagizo ga Musa wolonga tanhu yeze Eliya?”"},{"book":"MALUKO","chapter":"9","verse":"12","text":"Yesu kawalongela, “Vivo! Eliya kolongola kwiza, giladi yeke goya kila kinhu. Habali Nyandiko Zing'alile zolonga kamba Mwana wa Munhu kogazigwa ng'hani na kulemigwa?"},{"book":"MALUKO","chapter":"9","verse":"13","text":"Ila nowalongela kwa vovose, Eliya keza kesha, na wanhu wamtendela kamba viwalondile, kamba Nyandiko Zing'alile vuzimulonga.”"},{"book":"MALUKO","chapter":"9","verse":"14","text":"Viwaiting'hanile na iwanahina wayagwe, wajona dale kulu da wanhu diwazunguluka wanahina zake na wafundiza wayagwe wa Malagizo ga Musa wokiibamilila."},{"book":"MALUKO","chapter":"9","verse":"15","text":"Waja iwanhu viwamuwene Yesu, wakanganya ng'hani na wamkimbilila wamulamsa."},{"book":"MALUKO","chapter":"9","verse":"16","text":"Yesu kawauza wanahina zake, “Moibamilila choni?”"},{"book":"MALUKO","chapter":"9","verse":"17","text":"Munhu imwe muna ididale da wanhu kamulongela, “Mkulufunzi, nimgala mmhale wangu kumwako, kwavija kana kinyamkela na hadaha kulonga."},{"book":"MALUKO","chapter":"9","verse":"18","text":"Yaham'vamhila, kom'bwanha hasi na kolawa holovu mmulomo na kugegedula meno gake na kugangamala lukuli lwake lose. Niwalongela wanahina zako wamuwinge ikinyamkela, ila walemelwa.”"},{"book":"MALUKO","chapter":"9","verse":"19","text":"Yesu kawalongela, “Mweye wanhu mulibule nhamanila! Nokala namwe mbaka zua jaki? Nowazaganya mbaka zua jaki? Nigalile hano immhale!”"},{"book":"MALUKO","chapter":"9","verse":"20","text":"Wamgala ha Yesu."},{"book":"MALUKO","chapter":"9","verse":"21","text":"Yesu kamuuza tata wa imwana ija, “Kitamu kino kimsonga mazua gaki?”"},{"book":"MALUKO","chapter":"9","verse":"22","text":"Mianza bwando kinyamkela kalonda kumkoma mkumulagazila hamoto na mmazi. Kamba vihadahika, utonele bazi na ututaze!”"},{"book":"MALUKO","chapter":"9","verse":"23","text":"Yesu kalonga, “Vihadahika! Gose godahika mwa imunhu yali na nhamanila.”"},{"book":"MALUKO","chapter":"9","verse":"24","text":"Hima tata wa imwana kenula dizwi yolonga, “Notogola, nhaza niuhume ubezi wa nhamanila unilinayo!”"},{"book":"MALUKO","chapter":"9","verse":"25","text":"Yesu viyonile dale da wanhu dowakwenhukila, avo kamkomhokela ikinyamkela kalonga, “Gweye kinyamkela kinziwi na bubui, nokulongela umulawe mmhale ino na sambiumwingile kabili!”"},{"book":"MALUKO","chapter":"9","verse":"26","text":"Kinyamkela kaguta lwangi, abaho, kamgela kisango na kumulawa. Mmhale iyo koneka konga munhu yadanganhike, na wanhu wose walonga, “Kadanganhika!”"},{"book":"MALUKO","chapter":"9","verse":"27","text":"Ila Yesu kamgoga mkono na kamtaza kwinuka, na heyo kema wima."},{"book":"MALUKO","chapter":"9","verse":"28","text":"Yesu viyengile mng'anda, wanahina zake wamuuza kinyele, “Habali tweye hatudahile kumuwinga kinyamkela ija?”"},{"book":"MALUKO","chapter":"9","verse":"29","text":"Yesu kawedika, “Kinyamkela kamba ino kodaha kulawa kubitila nhambiko iiyeka, haduhu nzila iyagwe.”"},{"book":"MALUKO","chapter":"9","verse":"30","text":"Yesu na wanahina zake wasegela hanhu haja wagendelela na mwanza wobitila muisi ya Galilaya. Yesu halondile munhu yoyose yavitange hanhu hayali,"},{"book":"MALUKO","chapter":"9","verse":"31","text":"kwavija kakala yowafundiza wanahina zake, yowalongela, “Nie, Mwana wa Munhu, nogeligwa mmakono ga awo wondawanikome. Ila gahabita mazua madatu nozuka nowa mgima.”"},{"book":"MALUKO","chapter":"9","verse":"32","text":"Wanahina zake hawavitangile nhegulo ya fundo dino, na wadumba kumuuza."},{"book":"MALUKO","chapter":"9","verse":"33","text":"Wavika Kapenaumu, viwengile mng'anda Yesu kawauza wanahina zake, “Mkala mkiibamilila choni mnzila?”"},{"book":"MALUKO","chapter":"9","verse":"34","text":"Ila hawamwidike, kwavija mnzila wakala wokiibamilila wenyego kwa wenyego yalihi yali mkulu."},{"book":"MALUKO","chapter":"9","verse":"35","text":"Yesu kakala hasi, kawakema wanahina zake longo dimwe na wabili, kawalongela, “Munhu yahalonda kuwa wa mwanduso kolondigwa yaibweze mwenyego hachugu cha wanhu wose na yawe mtumigwa wa wose.”"},{"book":"MALUKO","chapter":"9","verse":"36","text":"Abaho, kamsola mwana, kamwimiza haulongozi wao. Kamkumbatila, abaho, kawalongela,"},{"book":"MALUKO","chapter":"9","verse":"37","text":"“Munhu yoyose yom'bokela imwe wa wana wano wadodo mtwaga jangu konibokela nie, na munhu yoyose yonibokela nie hanibokela nie niiyeka ila kom'bokela ayo yanhumile.”"},{"book":"MALUKO","chapter":"9","verse":"38","text":"Yohana kamulongela, “Mkulufunzi, tumona munhu yowinga vinyamkela na twaga jako, tumgomesa, kwavija halawa mdidale jetu.”"},{"book":"MALUKO","chapter":"9","verse":"39","text":"Yesu kawalongela, “Sambimumgomese, kwavija haduhu munhu yotenda mzonza mtwaga jangu, abaho, yanonge vihile."},{"book":"MALUKO","chapter":"9","verse":"40","text":"Munhu yoyose yalekile kuihasanya na tweye ka hamoja na tweye."},{"book":"MALUKO","chapter":"9","verse":"41","text":"Nowalongela ikweli, kamba munhu yoyose yahawagwelela mweye kikasi cha mazi ga kung'wa, kwavija mweye mwa wanhu wa Kilisto, kobokela maliho gake."},{"book":"MALUKO","chapter":"9","verse":"42","text":"“Munhu yoyose yondayamtende imwe wa wanhu wano wadodo yasegeze nhamanila yake kumwangu, vihanogile munhu ija yafungigwe msingo dibwe kulu da kusiginhila na kwasigwa m'bahali."},{"book":"MALUKO","chapter":"9","verse":"43","text":"Avo kamba mkono wako wokutenda gweye utenda vilozo, ukanhe! Vinoga kumwako kwingila muugima kuno ulibule mkono, kubanza kuwa na makono gose mabili, abaho, wasigwe kuzimu,"},{"book":"MALUKO","chapter":"9","verse":"44","text":"ako ‘kuna iwamhembele hawafaga wondawawaje, na moto haufaga wondauwalukuze.’"},{"book":"MALUKO","chapter":"9","verse":"45","text":"Na kamba mgulu wako wokutenda gweye utende vilozo, ukanhe! Vinoga kumwako kwingila muugima kuno ulibule mgulu, kubanza kuwa na magulu gose mabili, abaho, wasigwe kuzimu,"},{"book":"MALUKO","chapter":"9","verse":"46","text":"ako ‘kuna iwamhembele hawafaga wondawawaje, na moto haufaga wondauwalukuze.’"},{"book":"MALUKO","chapter":"9","verse":"47","text":"Na kamba siso jako dokutenda gweye utende vilozo, dilave! Vinoga kumwako kwingila Muundewa wa Mulungu na siso dimwe, kubanza kuwa na meso gose mabili, abaho, wasigwe kuzimu,"},{"book":"MALUKO","chapter":"9","verse":"48","text":"ako ‘kuna iwamhembele hawafaga wondawawaje, na moto haufaga wondauwalukuze.’"},{"book":"MALUKO","chapter":"9","verse":"49","text":"“Kila munhu kong'alizwa na moto kamba vija nhosa viing'alizwa na munyu."},{"book":"MALUKO","chapter":"9","verse":"50","text":"“Munyu unoga, ila uhagiza kilandu chake, kodahaze kuutenda unoge kabili?"}]}