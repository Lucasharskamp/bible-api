{"data":[{"book":"Maluko","chapter":"16","verse":"1","text":"Palapitili Ligono la Kupumulila, Maliya mkolonjinji wa Magidala, Salome na Maliya nyina waki Yakobo vagulili mahuta gakunungalila bwina ndi vakanyala higa ya Yesu."},{"book":"Maluko","chapter":"16","verse":"2","text":"Hinu, lukela pehe ligono la Dominika, lilanga palatumbulayi kuhuma, vahikili pa litinda."},{"book":"Maluko","chapter":"16","verse":"3","text":"Munjila vakotanayi vene kwa vene, “Yani yati akutiwusila liganga pamlyangu wa litinda?”"},{"book":"Maluko","chapter":"16","verse":"4","text":"Nambu pavalolili, valiweni liganga limali kuwusiwa. Liganga lenilo lavili livaha neju."},{"book":"Maluko","chapter":"16","verse":"5","text":"Pevayingili mu litinda la mbugu, vamuweni msongolo mmonga awalili nyula yamsopi, atamili upandi wa kulyelela, vakakangasa neju."},{"book":"Maluko","chapter":"16","verse":"6","text":"Nambu msongolo yula akavajovela, “Mkotoka kukenyemuka. Mukumlonda Yesu wa ku Nazaleti mweavambiwi pamsalaba. Ayukili, avi lepi apa. Mlolayi, pandu pavamgonisi."},{"book":"Maluko","chapter":"16","verse":"7","text":"Hinu muhambayi mukavajovela vawuliwa vaki pamonga na Petili kuvya, ‘Akuvalongolela ku Galilaya, kwenuko yati mukumlola ngati cheavajovili.’ ”"},{"book":"Maluko","chapter":"16","verse":"8","text":"Ndi, vawukili vakajumba kuhuma mulitinda mula, muni vandendimi kwa wogoyi na kukangasa. Vamjovili lepi chindu mundu yeyoha, ndava muni vayogwipi neju."},{"book":"Maluko","chapter":"16","verse":"9","text":"Yesu peayukili lukela pehe ligono la Dominika, amuhumalili hoti Maliya mundu wa Magidala, yula mweamuwusili mizuka saba."},{"book":"Maluko","chapter":"16","verse":"10","text":"Maliya akahamba kuvajovela vawuliwa vevavili pamonga na Yesu, na lukumbi lwenulo vavembayi na kutinda."},{"book":"Maluko","chapter":"16","verse":"11","text":"Nambu pevayuwini ngati Yesu avili mumi na kuvya Maliya mkolonjinji wa Magidala amuweni, vasadiki lepi."},{"book":"Maluko","chapter":"16","verse":"12","text":"Mwanakandayi Yesu avahumalili vawuliwa vavili vevahambayi kuchijiji. Vawuliwa avo hoti vammanyili lepi."},{"book":"Maluko","chapter":"16","verse":"13","text":"Vene vakahamba na kuvajovela vayavi, nambu mewawa vayavi vasadiki lepi."},{"book":"Maluko","chapter":"16","verse":"14","text":"Pamwishu Yesu avahumalili vawuliwa kumi na mmonga pevavi pamonga pameza. Akavaywangila neju ndava vasadiki lepi na ndava ya kunonopa kwa mitima yavi, muni vavasadiki lepi vala vevamuweni peamali kuyuka."},{"book":"Maluko","chapter":"16","verse":"15","text":"Hinu, akavajovela, “Muhambayi pamulima woha mkakokosa Lilovi la Bwina kwa vandu voha."},{"book":"Maluko","chapter":"16","verse":"16","text":"Mundu yeyoha mweisadika na kubatiziwa Chapanga yati akumsangula, nambu mundu yeyoha angasadika Chapanga yati akumhamula."},{"book":"Maluko","chapter":"16","verse":"17","text":"Na ulangisu uwu yati ulandana na vevisadika, yati vivinga mizuka kwa liina langu na kulongela kwa luga ya mupya."},{"book":"Maluko","chapter":"16","verse":"18","text":"Vakakamulayi liyoka amala kunywa chindu chochoha chechikoma yati vifwa lepi. Yati vakuvavikila mawoko vatamu, na yati Chapanga akuvalamisa.”"},{"book":"Maluko","chapter":"16","verse":"19","text":"Hinu, Bambu Yesu peamalili kulongela nawu, akatoliwa kuhamba kunani kwa Chapanga, akatama upandi wa kulyelela wa chiwoko cha Chapanga."},{"book":"Maluko","chapter":"16","verse":"20","text":"Vawuliwa vakahamba na kukokosa Lilovi la Bwina kila pandu. Bambu akahenga lihengu pamonga nawu, kukita milangisu, ndava ya kulangisa ujumbi wenuwo kumvala mwene ndi chakaka."}]}