{"data":[{"book":"यूहन्ना","chapter":"11","verse":"1","text":"मरियम और तेसा री बईण मार्था रे गांव बैतनिय्याहो रे लाजर नाओं रा एक मांणू बमार था।"},{"book":"यूहन्ना","chapter":"11","verse":"2","text":"ये सेई मरियम थी, जेसे यीशुए रे पैरा पाँदे इत्र मल़ी की आपणे बाल़ो साथे टूसे थे। एसा रा ई पाई लाजर बमार था।"},{"book":"यूहन्ना","chapter":"11","verse":"3","text":"तेबे तेसा री बईणे तिना खे संदेशा पेजेया, “ओ प्रभु! देख, जेस साथे तुसे प्यार राखोए, से बमार ऊई रा।”"},{"book":"यूहन्ना","chapter":"11","verse":"4","text":"ये सुणी की यीशुए बोलेया, “ये बमारी मरने जोगी निए, बल्कि परमेशरो री महिमा खे ए, ताकि तेसरी बजअ ते परमेशरो रे पुत्रो री महिमा ओ।”"},{"book":"यूहन्ना","chapter":"11","verse":"5","text":"यीशु मार्था और तेसा री बईण और तिना रे पाई लाजरो खे प्यार करो थे।"},{"book":"यूहन्ना","chapter":"11","verse":"6","text":"तो जेबे तिने सुणेया कि से बमार ए, तेबे जेती सेयो थे, तेती दो दिन ओर रूकी गे।"},{"book":"यूहन्ना","chapter":"11","verse":"7","text":"तेबे दो दिनो ते बाद तिने आपणे चेलेया खे बोलेया, “आओ, आसे फेर यहूदिया प्रदेशो खे चलूँए।”"},{"book":"यूहन्ना","chapter":"11","verse":"8","text":"चेलेया तिना खे बोलेया, “ओ गुरू! एबु तो यहूदी अगुवे तुसा पाँदे पत्थराव करना चाओ थे और क्या तुसे फेर बी तेथी जाणा चाओए।”"},{"book":"यूहन्ना","chapter":"11","verse":"9","text":"यीशुए बोलेया, “क्या दिनो रे बारा कंटे नि ऊँदे? जे कोई दिने चलो तो कोई ठोकर नि खांदा कऊँकि से एसा दुनिया रा प्रयासा देखोआ।"},{"book":"यूहन्ना","chapter":"11","verse":"10","text":"पर जे कोई राथियो खे चलोआ, तो से ठोकर खाओआ, कऊँकि तेसरे प्रयासा निए।”"},{"book":"यूहन्ना","chapter":"11","verse":"11","text":"तिने यो गल्ला बोलिया और इजी ते बाद तिना खे बोलणे लगे, “आसा रा दोस्त लाजर सयी गा रा, पर आऊँ तेसखे जगाणे चली रा।”"},{"book":"यूहन्ना","chapter":"11","verse":"12","text":"तेबे चेलेया तिना खे बोलेया, “ओ प्रभु! जे से सयी रा तो से बची जाणा।”"},{"book":"यूहन्ना","chapter":"11","verse":"13","text":"यीशुए तो तेसरी मौता रे बारे रे बोलेया था, पर सेयो समजे कि तिने तेसरी नींजा ते सऊणे रे बारे रे बोलेया।"},{"book":"यूहन्ना","chapter":"11","verse":"14","text":"तेबे यीशुए तिना खे साफ बोली ता, “लाजर मरी गा रा"},{"book":"यूहन्ना","chapter":"11","verse":"15","text":"और आँऊ तुसा री बजअ ते खुश ए कि आऊँ तेती नि था, ताकि तुसे विश्वास करो, पर एबे आओ आसे तेसगे चलूँए।”"},{"book":"यूहन्ना","chapter":"11","verse":"16","text":"तेबे थोमे, जेसखे दिदुमुस बोलो थे, तिने आपणे साथले चेलेया खे बोलेया, “आओ, आसे बी तेस साथे मरने खे चलूँए।”"},{"book":"यूहन्ना","chapter":"11","verse":"17","text":"तेबे यीशुए खे बैतनिय्याह गांव रे आयी की पता चलेया कि लाजरो खे कब्रा रे राखे रे चार दिन ऊईगे रे।"},{"book":"यूहन्ना","chapter":"11","verse":"18","text":"बैतनिय्याह, यरूशलेमो ते नेड़े कोई तीन किलोमीटर था।"},{"book":"यूहन्ना","chapter":"11","verse":"19","text":"बऊत सारे यहूदी मरियम और मार्था रे गे तिना रे पाईए रे बुलावे खे आयी रे थे।"},{"book":"यूहन्ना","chapter":"11","verse":"20","text":"जेबे मार्थे यीशुए रे आऊणे रा समाचार सुणेया, तेबे से तिना खे मिलणे गयी, पर मरियम कअरे ई बैठी री रई।"},{"book":"यूहन्ना","chapter":"11","verse":"21","text":"मार्थे यीशुए खे बोलेया, “ओ प्रभु! जे तुसे एती ऊँदे, तो मेरा पाई कदी नि मरदा"},{"book":"यूहन्ना","chapter":"11","verse":"22","text":"और एबे बी आऊँ जाणूंई कि जो कुछ तुसा परमेशरो ते मांगणा, से तुसा खे मिलणा।”"},{"book":"यूहन्ना","chapter":"11","verse":"23","text":"यीशुए तेसा खे बोलेया, “तेरा पाई जिऊँदा ऊई जाणा।”"},{"book":"यूहन्ना","chapter":"11","verse":"24","text":"मार्थे तिना खे बोलेया, “आऊँ जाणूंई कि आखरी दिना रे दुबारा जिऊँदा ऊणा रे बखते से फेर जी उठणा।”"},{"book":"यूहन्ना","chapter":"11","verse":"25","text":"यीशुए तेसा खे बोलेया, “दुबारा जिऊँदा ऊणा और जीवन आऊँ ईए, जे कोई मां पाँदे विश्वास करोआ, से जे मरी बी जाओ, तेबे बी जिऊणा।"},{"book":"यूहन्ना","chapter":"11","verse":"26","text":"और जो कोई जिओआ और मां पाँदे विश्वास करोआ, से अनन्तकालो तक नि मरना। क्या तूँ एसा गल्ला पाँदे विश्वास करेई?”"},{"book":"यूहन्ना","chapter":"11","verse":"27","text":"तेसे तिना खे बोलेया, “आ, ओ प्रभु, आऊँ विश्वास करी चुकी री कि परमेशरो रा पुत्र मसीह, जो दुनिया रे आऊणे वाल़ा था, सेयो तुसेई ये।”"},{"book":"यूहन्ना","chapter":"11","verse":"28","text":"ये बोली की से चली गी और आपणी बईण मरियमा खे चोरिए जे बुलाई की बोलेया, “गुरू एथी ई ये और ताखे बुलाणे लगी रा।”"},{"book":"यूहन्ना","chapter":"11","verse":"29","text":"ये सुणदे ई से फटाफट उठी की तिना गे आयी।"},{"book":"यूहन्ना","chapter":"11","verse":"30","text":"यीशु एबुए तक गांव रे नि पऊँछी रे थे, बल्कि तेथी थे, जेती मार्था तिना खे मिली थी।"},{"book":"यूहन्ना","chapter":"11","verse":"31","text":"तेबे जो यहूदी तेसा साथे कअरे थे और तेसा खे शान्ति देणे लगी रे थे। ये देखी की कि मरियम फटाफट उठी की बारे चली गी री, सेयो समजे कि से कब्रा पाँदे रोणे जाई री, तेसा पीछे चली गे।"},{"book":"यूहन्ना","chapter":"11","verse":"32","text":"जेबे मरियम तेती पऊँछी, जेती यीशु थे, तो तिना खे देखी की तिना रे पैरा पाँदे पड़ी की और बोलणे लगी, “ओ प्रभु! जे तुसे एती उँदे, तो मेरा पाई कदी नि मरदा।”"},{"book":"यूहन्ना","chapter":"11","verse":"33","text":"जेबे यीशुए तेसा खे और तिना यहूदिया खे, जो तेसा साथे आए थे, रोंदे ऊए देखेया, तो आत्मा रे बऊत उदास और बेचैन ऊईगा"},{"book":"यूहन्ना","chapter":"11","verse":"34","text":"और तिने बोलेया, “तुसे तेसरा शरीर केयी दबाई राखेया?” तिने तिना खे बोलेया, “ओ प्रभु! चली की देखी लो।”"},{"book":"यूहन्ना","chapter":"11","verse":"35","text":"यीशुए री आखी रे पाणी आईगा।"},{"book":"यूहन्ना","chapter":"11","verse":"36","text":"तेबे यहूदिये बोलेया, “देखो, ये तेसखे कितणा प्यार करो था।”"},{"book":"यूहन्ना","chapter":"11","verse":"37","text":"पर तिना बीचा ते बऊत जणेया बोलेया, “क्या ये, जिने अन्दे री आखी ठीक कित्तिया, ये पनि करी सकेया कि तेसखे मरने ते बचाई देओ?”"},{"book":"यूहन्ना","chapter":"11","verse":"38","text":"यीशु मनो रे उदास ऊई की कब्रा पाँदे आए, से एक गुफा थी और एक पात्थर तेते पाँदे राखी राखेया था।"},{"book":"यूहन्ना","chapter":"11","verse":"39","text":"यीशुए बोलेया, “पात्थरो खे टाओ।” तेस मरे री बईण मार्था तिना खे बोलणे लगी, “ओ प्रभु! तेसते तो एबे बास आओए, कऊँकि तेसखे मरे रे चार दिन ऊईगे रे।”"},{"book":"यूहन्ना","chapter":"11","verse":"40","text":"यीशुए तेसा खे बोलेया, “क्या मैं ताखे नि बोली राखेया था कि जे तूँ विश्वास करेगी, तो परमेशरो री महिमा खे देखेगी।”"},{"book":"यूहन्ना","chapter":"11","verse":"41","text":"तेबे तिने से पात्थर टाया, तेबे यीशुए आखी चकी की बोलेया, “ओ पिता आऊँ तेरा धन्यवाद करूँआ कि तैं मेरी प्रार्थना सुणी ली री"},{"book":"यूहन्ना","chapter":"11","verse":"42","text":"और आऊँ जाणूं था कि तूँ मेरी सदा सुणेया, पर जो पीड़ नेड़े-तेड़े खड़ी री, तिना री बजअ ते मैं बोलेया, ताकि सेयो विश्वास करो कि तैं आऊँ पेजी राखेया।”"},{"book":"यूहन्ना","chapter":"11","verse":"43","text":"ये बोली की तिने जोरे की बोलेया, “ओ लाजर, कब्रा ते बारे निकल़ी की आईजा।”"},{"book":"यूहन्ना","chapter":"11","verse":"44","text":"जो मरी गा था, से कफनो ते आथ पैर बानेया रा निकल़ी गा और तेसरा मूँ टाल्ले की लपेटे रा था, यीशुए बोलेया, “एसखे खोली की जाणे देओ।”"},{"book":"यूहन्ना","chapter":"11","verse":"45","text":"तेबे जो यहूदी मरियमा गे आयी रे थे और जेबे तिना रा ये काम देखेया, तेबे तिना बीचा ते कई जणेया तिना पाँदे विश्वास कित्तेया।"},{"book":"यूहन्ना","chapter":"11","verse":"46","text":"पर तिना बीचा ते कई जणे फरीसिया गे जाई की यीशुए रे कामो रा समाचार दित्तेया।"},{"book":"यूहन्ना","chapter":"11","verse":"47","text":"तेबे बड़े पुरोईत और फरीसिये बऊत बड़ी सभा रे लोका खे कट्ठे करी की बोलेया, “आसे क्या करूँए? ये मांणू तो बऊत चमत्कार दखाओआ।"},{"book":"यूहन्ना","chapter":"11","verse":"48","text":"जे आसे तेसखे ईंयां ई छाडी देऊँगे तो, सबी तेस पाँदे विश्वास करने लगी जाणा और रोमिया एती आयी की आसा री जगा और जाति दूँईं पाँदे अक्क करी लणा।”"},{"book":"यूहन्ना","chapter":"11","verse":"49","text":"सभा रे सदस्या बीचा ते कैफा नाओं रे एक मांणूए, जो तेस बखतो रा प्रदान पुरोईत था, तिना खे बोलेया, “तुसे कुछ नि जाणदे"},{"book":"यूहन्ना","chapter":"11","verse":"50","text":"और ना ई ये सोचदे कि तुसा खे ये खरा ए कि आसा रे लोका री खातर एक मांणू मरो और सारी जातिया नाश नि ओ।”"},{"book":"यूहन्ना","chapter":"11","verse":"51","text":"ये गल्ल तिने आपणी तरफा ते नि बोली, बल्कि तेस बखतो रा प्रदान पुरोईत ऊणे री बजअ ते भविष्यबाणी कित्ती कि यीशु इस्राएलो रे लोका रिया तंईं मरना"},{"book":"यूहन्ना","chapter":"11","verse":"52","text":"और ना बस तेसा जातिया खे, बल्कि इजी खे बी कि परमेशरो री बिखरी री ल्वादा खे एक करी देओ।"},{"book":"यूहन्ना","chapter":"11","verse":"53","text":"तेबे तेसी दिनो ते यहूदी अगुवे यीशुए खे मारने री तरकीब टोल़ने लगे।"},{"book":"यूहन्ना","chapter":"11","verse":"54","text":"तेबेई तो यीशु तेस बखतो ते यहूदिया प्रदेशो रे खुल्लेआम नि कूमी सके, पर तेथा ते सुणसाण जगा रे नेड़ो रे एप्रैम नाओं रे देशो रे, एक नगरो खे चली गे और आपणे चेलेया साथे तेथी रणे लगे।"},{"book":"यूहन्ना","chapter":"11","verse":"55","text":"तेबे यहूदिया रा फसह रा त्योआर नेड़े था और बऊत सारे लोक फसह ते पईले ई गांव ते यरूशलेमो खे गये कि आपणे आपू खे शुद्ध करिए।"},{"book":"यूहन्ना","chapter":"11","verse":"56","text":"तेबे सेयो यीशुए खे टोल़ने लगे और मन्दरो रे खड़े ऊई की आपू बीचे बोलणे लगे, “तुसे क्या सोचोए? क्या से त्योआरो रे नि आऊणा?”"},{"book":"यूहन्ना","chapter":"11","verse":"57","text":"बड़े पुरोईत और फरीसिये ये आज्ञा देई राखी थी कि जे केसी खे ये पता ओ कि यीशु केईये, तो बताओ ताकि तेसखे पकड़ी सकूँ।"}]}