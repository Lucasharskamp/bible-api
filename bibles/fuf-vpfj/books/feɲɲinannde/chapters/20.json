{"data":[{"book":"FEƝƝINANNDE","chapter":"20","verse":"1","text":"Onsay mi yi'i kadi malaa'ikaajo no iwra ka kammu, no jogii ka jungo mun saabiwal *gaygii ngin alaa kattudi ngin wondude e jolokowal moolanaangal."},{"book":"FEƝƝINANNDE","chapter":"20","verse":"2","text":"O nangi *ningiwii ngin, e maanaa ndiya mboddi araniri, ɗun ko Ibuliisa maa Seytaane, o jolki ndi fii duuɓi wuluure."},{"book":"FEƝƝINANNDE","chapter":"20","verse":"3","text":"O bugii ngin ka nder *gaygii ngin alaa kattudi ngin, o soki, o ndoli kadi dow maggin, fii wota ngin faljin leƴƴi ɗin hande kadi haa duuɓi wuluure ɗin timma. Kono ɓawto ɗun, bee ngin jolkitoyee embere saa'i fahin."},{"book":"FEƝƝINANNDE","chapter":"20","verse":"4","text":"Mi yi'i kadi julle laamu, tawi jooɗiiɓe e ɗen ɓen no yeɗaa bawgal ɲaawugol. Mi yi'i wonkiiji ɓe ko'e mun taƴiraa kaafa ɓen sabu seeditanagol Iisaa e daaluyee Alla on, ɓen ɓe sujjanaano ngiya kullii e nandolla mun on, ronki heɓude maande ka tiinde maa ka jungo. Ɓe wurnitaa, ɓe laamodi e *Almasiihu on e nder duuɓi wuluure."},{"book":"FEƝƝINANNDE","chapter":"20","verse":"5","text":"Ɗun ko ummutal aranal ngal non. Tawi ɓeya mayɓe heddiiɓe wurnitetaake haa tuma duuɓi wuluure ɗin timmi."},{"book":"FEƝƝINANNDE","chapter":"20","verse":"6","text":"Maloore e *senaare wonanay ɓen tawoyteeɓe e ummutal aranal ngal, ko fii mayde ɗimmere nden heɓoytaa bawgal e hoore ɓen. Ɓen-le ko ɓee *yottinoyooɓe sadaka ka Alla e ka Almasiihu on. Ɓe laamodoya e makko e nder duuɓi wuluure."},{"book":"FEƝƝINANNDE","chapter":"20","verse":"7","text":"Nde duuɓi wuluure ɗin timmoyi, Ibuliisa yaltinoyte ka kaso,"},{"book":"FEƝƝINANNDE","chapter":"20","verse":"8","text":"o yaltoya fii faljingol leƴƴi wonɗi e coɓɓuli aduna on nay, ɗin ko Yaajuuja e Maajuuja en,"},{"book":"FEƝƝINANNDE","chapter":"20","verse":"9","text":"Ɓe hebbini hoore leydi ndin fow, ɓe hundi daakorde yimɓe Alla ɓen e saare ɓuraande yiɗeede nden, kono yiite iwri ka kammu, muli ɓe."},{"book":"FEƝƝINANNDE","chapter":"20","verse":"10","text":"Onsay Ibuliisa, faljinnooɗo ɓen yimɓe on, bugaa e nder ndun weendu yiite e mbollan mun, ka ngiya kullii e waɗitiiɗo annabaajo on buganoo ɗon. Ɓe lettee ɗon jemma e ɲalorma haa poomaa."},{"book":"FEƝƝINANNDE","chapter":"20","verse":"11","text":"Mi yi'i kadi jullere laamu moolanaande daneere e jooɗiiɗo e mayre on. Tun kammu ngun e leydi ndin dogi mo, ɗin ronki heɓude ka wona."},{"book":"FEƝƝINANNDE","chapter":"20","verse":"12","text":"Mi yi'i kadi mayɓe ɓen, tawi ɓen no darii yeeso nden jullere laamu, ɗun non ko gila e fanɗuɓe haa e njanɗuɓe. Onsay defte udditaa. Ɓawto ɗun, deftere goo kadi udditaa, tawi nden ko deftere ngurndan ɗan. Ɓen mayɓe ɲaawiraa kuuɗe maɓɓe windiiɗe ɗen e ɗen defte."},{"book":"FEƝƝINANNDE","chapter":"20","verse":"13","text":"Baharu on jonniti mayɓe wonnooɓe e makko ɓen. Mayde nden e jahannama kadi jonniti mayɓe wonnooɓe e mun ɓen, mo kala e ɓen ɲaawiraa kuuɗe mun ɗen."},{"book":"FEƝƝINANNDE","chapter":"20","verse":"14","text":"Onsay mayde nden e jahannama bugaa ka weendu yiite, ko ndun weendu yiite woni mayde ɗimmere nden."},{"book":"FEƝƝINANNDE","chapter":"20","verse":"15","text":"Kala mo innde mun windanooki e nder deftere ngurndan nden, bugaa ka nder weendu yiite."}]}