{"data":[{"book":"Maliko","chapter":"10","verse":"1","text":"Yesu ahalawaga ahadya niyo aita Uyahudi akombokela Yolodani. Fyo dya want'hu dyamwiziilaga, niyo yehe awahiniza enga viya azoele."},{"book":"Maliko","chapter":"10","verse":"2","text":"Mafalisayo watuhu wamwizilaga, niyo wamuuza kwa kumgeza wakamgamba, “Ni vedi mgosi kumwasa mkaziwe?”"},{"book":"Maliko","chapter":"10","verse":"3","text":"Yesu niyo awahitula kwa kuwauza, “Musa awasigiilagai?”"},{"book":"Maliko","chapter":"10","verse":"4","text":"Woho niyo wamhitula, “Musa nakazumila mgosi amwink'he talaka na kumwasa mkaziwe.”"},{"book":"Maliko","chapter":"10","verse":"5","text":"Yesu niyo awagamba, “Musa awawandikilagani miko iyo, kwaviya mioyo yenyu ni midala mwo kuhinizwa."},{"book":"Maliko","chapter":"10","verse":"6","text":"Viligane na ivo viwandikwe mwa Mawandiko, ‘Kukongela nk'hongo mwe kuumbigwa isi, Mnungu nakamuumba mgosi na mvele.’"},{"book":"Maliko","chapter":"10","verse":"7","text":"‘Kwa ivo, mgosi naamwase ise na nine, niyo alungana hamwenga na mkaziwe,"},{"book":"Maliko","chapter":"10","verse":"8","text":"naho awaidi awa nawande mwili umwenga.’ Ivo hawande waidi naho, mna mnt'hu yumwenga."},{"book":"Maliko","chapter":"10","verse":"9","text":"Kwa ivo kilunganywe ni Mnungu, mnt'hu yeyose ase kukipanga.”"},{"book":"Maliko","chapter":"10","verse":"10","text":"Umwo wandaga kwe nyumba, wanamp'hina wakwe niyo wamuuza Yesu idya imbuli."},{"book":"Maliko","chapter":"10","verse":"11","text":"Yesu niyo awagamba, “Mnt'hu yeyose anamwasa mkaziwe niyo alomba mvele mtuhu, naande mhabwasi."},{"book":"Maliko","chapter":"10","verse":"12","text":"Mvele naye anamwasa mgosiwe niyo alombigwa ni mgosi mtuhu, yehe naye naande mhabwasi.”"},{"book":"Maliko","chapter":"10","verse":"13","text":"Niyo want'hu wamletela Yesu wana wadodo vileke awageleke mikono. Mna wanamp'hina wakwe niyo wawativila wadya want'hu."},{"book":"Maliko","chapter":"10","verse":"14","text":"Yesu eze aone, niyo aihiwa no kuwagamba wanamp'hina wakwe, “Walekeni wana wadodo weze kwangu, msekuwafingiza, kwaviya Useuta wa Mnungu umwe want'hu enga awa wana wadodo."},{"book":"Maliko","chapter":"10","verse":"15","text":"Nawagambila kindedi, mnt'hu yeyose hana uzumile Useuta wa Mnungu enga mwana mdodo, heengile mbwitu.”"},{"book":"Maliko","chapter":"10","verse":"16","text":"Niyo awakumbatila no kuwagelekela mikono na kuwavikila."},{"book":"Maliko","chapter":"10","verse":"17","text":"Umwo Yesu andaga akakonga naho int'hambo yakwe, mnt'hu yumwenga niyo amgulukila, niyo amfikila madi na kumuuza, “Mhinizi wedi, nitende vivihi vileke ninde mkipe ywo ugima wa ulo na ulo?”"},{"book":"Maliko","chapter":"10","verse":"18","text":"Yesu niyo amuuza, “Nii wanitanga ywedi? Hahali mnt'hu ywedi mna Mnungu ekedu."},{"book":"Maliko","chapter":"10","verse":"19","text":"Miko kuimanya, ‘Usekukoma, usekunda mhabwasi, usekubawa, usekunda mdant'hi naho weive welesi wako.’ ”"},{"book":"Maliko","chapter":"10","verse":"20","text":"Yudya mnt'hu niyo amgamba, “Mhinizi, hizitoza sigilizi izo kukongela udodo wangu.”"},{"book":"Maliko","chapter":"10","verse":"21","text":"Yesu kwa kumuungisa, niyo amkaula na kugamba, “Kuhungukilwa kint'hu kimwenga. Ita ukatage vint'hu vose unanavo, uwenk'he matundu wakiwa, nawe no unde na kindolo kwe mbingu kwa Mnungu. Ukajika wize unibase.”"},{"book":"Maliko","chapter":"10","verse":"22","text":"Yudya mnt'hu eze eve ivo, niyo aihiwa, niyo ahalawa kwa usungu kwaviya andaga mgoli."},{"book":"Maliko","chapter":"10","verse":"23","text":"Yesu niyo abagaza na kuwagamba wanamp'hina wakwe, “Nevindilise vidala kwa want'hu wagoli kwingila ko Useuta wa Mnungu!”"},{"book":"Maliko","chapter":"10","verse":"24","text":"Wanamp'hina wakwe niyo wehelwa kwa mbuli ziya alongile Yesu. Mna Yesu niyo agendeela kulonga, “Wanangu, ni vidala kwingila mwo useuta wa Mnungu!"},{"book":"Maliko","chapter":"10","verse":"25","text":"Nainde vidala kwa mgoli kwingila mwo Useuta wa Mnungu kujink'ha ngamiya kombokela mwe nt'hundu ye singano.”"},{"book":"Maliko","chapter":"10","verse":"26","text":"Woho niyo weheleseswa, wakauzana, “Haluse ni ani akuunga ayokolwe?”"},{"book":"Maliko","chapter":"10","verse":"27","text":"Yesu niyo awakaula na kuwagamba, “Kwa want'hu haikudahika, mna kwa Mnungu hiyo ivo, naho kwa Mnungu mbuli zose zadahika.”"},{"book":"Maliko","chapter":"10","verse":"28","text":"Petulo niyo amgamba, “Kaula, suwe kileka kila kint'hu kikutongele weye!”"},{"book":"Maliko","chapter":"10","verse":"29","text":"Yesu niyo awagamba, “Heiye, namigambilani ikindedi, mnt'hu yeyose asile kaya na wanduguze we kigosi na walumbuze na nine na ise na wanawe na migunda kwa ajili ya miye hamwenga na Mbuli Yedi,"},{"book":"Maliko","chapter":"10","verse":"30","text":"naahokele vitendese mwe mazuwa aya, naho nahokele malavo gana, zinyumba na wandugu we kigosi na walumbu na wa mami na wana na migunda, hamwenga na masulumizo. Na mwe isi ikwiza naahokele ugima wa ulo na ulo."},{"book":"Maliko","chapter":"10","verse":"31","text":"Mna want'hu wengi wakutogolwa na wande wa kubelwa na wadya wa kubelwa na wande wakutogolwa.”"},{"book":"Maliko","chapter":"10","verse":"32","text":"Yesu hamwenga na wanamp'hina wakwe nawanda mwe sila wakakwela kuita Yelusalemu. Yesu nakawalongoela wanamp'hina, niyo wanamp'hina wehelwa, na want'hu nawakamtimila wenda wogoha. Yesu awaguha wadya wanamp'hina mlongo na waidi kunk'handa na kukonga kuwagambila mbuli zikuunga zimlaile."},{"book":"Maliko","chapter":"10","verse":"33","text":"Niyo awagamba, “Tegelezeni, chakwela kuita Yelusalemu. Uko Mwana wa Mnt'hu naalavigwe kwa Wakulu wa walava nt'hambiko hamwenga na wahinizi we miko. Woho nawamsengele kubanika na kumlava kwa want'hu hiyo Wayahudi."},{"book":"Maliko","chapter":"10","verse":"34","text":"Woho nawambele hamwenga na kumtweela mate, nawamtoe ngoda na kumkoma. Mna yanomboka mazuwa matatu, naauyuke.”"},{"book":"Maliko","chapter":"10","verse":"35","text":"Yakobo hamwenga na Yohana, wana wakwe Zebedayo niyo wambasa na kumgamba, “Mhinizi, kuna kint'hu kikuunga ukidamanyile.”"},{"book":"Maliko","chapter":"10","verse":"36","text":"Yesu niyo awauza, “Kint'hu chani icho?”"},{"book":"Maliko","chapter":"10","verse":"37","text":"Niyo wamhitula, “Unekala mwe difumbi dyako dye kiseuta na mwo uwedi wako utendese, chaunga ukitende suwe kikanye na weye, yumwenga kulume kwako na mtuhu kumoso kwako.”"},{"book":"Maliko","chapter":"10","verse":"38","text":"Yesu niyo awagamba, “Hammanyize icho mkulombeza. Haluse mwadaha kunyweela mwe kikombe che masulumizo hunga ninywele miye? Hegu kubatizwa viya huunga nibatizigwe miye?”"},{"book":"Maliko","chapter":"10","verse":"39","text":"Woho niyo wahitula, “Chadaha.”"},{"book":"Maliko","chapter":"10","verse":"40","text":"Mna hikudaha kusagula yudya akuunga ekale kulume kwangu hegu kumoso kwangu. Ni Mnungu akuunga awek'he ukalo uwo wadya awasagule.”"},{"book":"Maliko","chapter":"10","verse":"41","text":"Niyo wadya wanamp'hina watuhu mlongo weze weve kiya Yakobo na Yohana walombeze, niyo wawafila maya."},{"book":"Maliko","chapter":"10","verse":"42","text":"Yesu niyo awetanga wose na kuwagamba, “Wadya wakugambigwa vilongozi wakulu wa want'hu hiyo wayahudi wawalongoza want'hu kwa ludole, naho wana udahi mkulu kwa want'hu."},{"book":"Maliko","chapter":"10","verse":"43","text":"Mna kwa nyuwe hiyo ivo. Mnt'hu yeyose akuunga kunda mkulu kwenyu aungigwa ende mndima wenyu,"},{"book":"Maliko","chapter":"10","verse":"44","text":"naho mnt'hu yeyose mgati mwenyu akuunga ende wa nk'hongo yaungigwa ende mtumwa wa wose."},{"book":"Maliko","chapter":"10","verse":"45","text":"Kwaviya Mwana wa Mnt'hu hezile kudamanyilwa ndima, mna keza kunda wandima wa want'hu, na kulava ugima wakwe vileke awakombole want'hu wengi.”"},{"book":"Maliko","chapter":"10","verse":"46","text":"Niyo wabula Yeliko. Yesu na wanamp'hina wakwe hamwenga na fyo kulu dya want'hu weze wende wahalawa, nt'hunt'hu yumwenga endile aketangwa Batimayo mwana wakwe Timayo nakekala hank'handa he sila akalombeza want'hu."},{"book":"Maliko","chapter":"10","verse":"47","text":"Eze eve ni Yesu wa Nazaleti andile akomboka, niyo akonga kubongeela, “Yesu! Mwana wa Daudi! Niyonele mbazi!”"},{"book":"Maliko","chapter":"10","verse":"48","text":"Want'hu wengi niyo wamtivila vileke anyamale. Mna yehe niyo agendeela kubongeelesa, “Mwana wa Daudi, nionele mbazi!”"},{"book":"Maliko","chapter":"10","verse":"49","text":"Yesu akimalaga niyo agamba, “Mwitangeni.”"},{"book":"Maliko","chapter":"10","verse":"50","text":"Yehe naye aduulaga suke yakwe, niyo apilika na kuita kwa Yesu."},{"book":"Maliko","chapter":"10","verse":"51","text":"Yesu niyo amuuza, “Waunga hudamanyilei”"},{"book":"Maliko","chapter":"10","verse":"52","text":"Yesu niyo amgamba, “Keitile, mhuwi wako ukuhonya.”"}]}