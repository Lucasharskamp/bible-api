{"data":[{"book":"WAGALATIA","chapter":"1","verse":"1-2","text":"Lupwilili luno lolawa ha Paulo, mtumigwa wa Kilisto, hamoja na wandugu wose wali na nie. Nie sisaguligwe na wanhu ama na udaho wa munhu yoyose, ila nisaguligwa na Yesu Kilisto hamoja na Mulungu Tata, yamzusile Yesu kulawa mkudanganhika. Towalamsa mweye wanhu wamtogole Kilisto muli muisi ya Galatia."},{"book":"WAGALATIA","chapter":"1","verse":"3","text":"Ngekewa na tindiwalo kulawa ha Mulungu Tata wetu na kulawa ha Mndewa Yesu Kilisto viwe hamoja namwe."},{"book":"WAGALATIA","chapter":"1","verse":"4","text":"Yesu kailava mwenyego giladi yatukombole kulawa m'vilozo vetu kulawa muulumwengu uno wihile utukala, kamba vija Mulungu na Tata wetu viyalondile."},{"book":"WAGALATIA","chapter":"1","verse":"5","text":"Yenzi iwe ha Mulungu milongo yose! Amina."},{"book":"WAGALATIA","chapter":"1","verse":"6","text":"Nie nikanganya ng'hani, avija mkipigiti kiguhi vummulekile Mulungu, ayo yawakemile mweye kubitila ngekewa ya Kilisto na kugalukila kuusenga uyagwe, awo ukiitenda kamba Usenga Unogile,"},{"book":"WAGALATIA","chapter":"1","verse":"7","text":"awo kabisa si Usenga Unogile. Mgeligwa ubozi na awo wolonda kuuhindula Usenga Unogile wa Kilisto."},{"book":"WAGALATIA","chapter":"1","verse":"8","text":"Ila hata kamba tweye ama msenga wa Mulungu kulawa kuulanga yahawapetela Usenga uyagwe Unogile mbali na uno utuupeta tweye, nayadukumizigwe."},{"book":"WAGALATIA","chapter":"1","verse":"9","text":"Kamba vutwishile kulonga, na sambi nolonga kabili, kamba munhu yoyose yahawapetela Usenga Unogile mbali na uja umuubokele, munhu hiyo yadukumizigwe."},{"book":"WAGALATIA","chapter":"1","verse":"10","text":"Mkulonga vino nolonda wanhu wanhogole ama Mulungu yanhogole? Ama nolonda kuwanogeza wanhu? Kamba nihalondile kuwanogeza wanhu, sambiniwe mtumigwa wa Kilisto."},{"book":"WAGALATIA","chapter":"1","verse":"11","text":"Ndugu zangu, nolonda m'vitange, Usenga Unogile uniupetile sio kinhu kitendigwe na munhu."},{"book":"WAGALATIA","chapter":"1","verse":"12","text":"Siubokele kulawa ha munhu yoyose, ama kufundizigwa, ila niubokela kubitila lugubulo kulawa ha Yesu Kilisto."},{"book":"WAGALATIA","chapter":"1","verse":"13","text":"Mweye muhulika mbuli zangu kipigiti cha umwaka vinikalile mnhamanila ya Kiyahudi, avija vinikalile niwagaza ng'hani wanhu wa Mulungu wamtogole Kilisto bila kuwonela bazi na kugeza kuwabananga."},{"book":"WAGALATIA","chapter":"1","verse":"14","text":"Nie nikala Muyahudi niigogile nhamanila yangu ng'hani kuwabanza Wayahudi bwando wa mkamo wangu, na nikala nikiiyohile ng'hani kuzigoga nzoela za wahenga zetu."},{"book":"WAGALATIA","chapter":"1","verse":"15","text":"Ila Mulungu kanisagula nie songela sinavumbuka na kung'hema nie kubitila ngekewa yake. Na viyalamule"},{"book":"WAGALATIA","chapter":"1","verse":"16","text":"kumgubula mwanage kumwangu, giladi nimpete heyo mwa Wamhazi, silondile masala kulawa ha munhu yoyose,"},{"book":"WAGALATIA","chapter":"1","verse":"17","text":"ama kuchola Yelusalemu kuiting'hana na awo wanilongole kuwa watumigwa wa Kilisto. Ila hima nichola muisi ya Alabia, na abaho nibwela mdiwambo da Damaski."},{"book":"WAGALATIA","chapter":"1","verse":"18","text":"Abaho, milao midatu ibitile, nyhola Yelusalemu kumtembelela Petulo, na nikala na heyo mazua longo dimwe na matano."},{"book":"WAGALATIA","chapter":"1","verse":"19","text":"Ila simonile mtumigwa yoyose iyagwe wa Kilisto ila Yakobo, mdodo wake Mndewa."},{"book":"WAGALATIA","chapter":"1","verse":"20","text":"Nowalongela ikweli haulongozi wa Mulungu kamba gano ganiwandikila sio uvwizi."},{"book":"WAGALATIA","chapter":"1","verse":"21","text":"Abaho, nichola kuna ziisi za Silia na Kilikia."},{"book":"WAGALATIA","chapter":"1","verse":"22","text":"Kipigiti hicho wanhu wamtogole Kilisto wali muisi ya Yudea wakala hawananimanya mkunyona mkihanga."},{"book":"WAGALATIA","chapter":"1","verse":"23","text":"Ila wahulika wanhu wayagwe wolonga kamba, “Munhu ija yakalile yotugaza, sambi koipeta nhamanila iyakalile yolonda kuibananga.”"},{"book":"WAGALATIA","chapter":"1","verse":"24","text":"Na wamuyenzi Mulungu sama yangu."}]}