{"data":[{"book":"Tich Joote","chapter":"8","verse":"1","text":"Saulo mane oyudo ni kanyo noyie gi nek mar Stefano."},{"book":"Tich Joote","chapter":"8","verse":"2","text":"Joma oluoro Nyasaye noyiko Stefano kendo ne giywage malit."},{"book":"Tich Joote","chapter":"8","verse":"3","text":"E kindeno Saulo nochako sando kanisa kodonjo e ot ka ot kendo omako chwo gi mon moter e od twech."},{"book":"Tich Joote","chapter":"8","verse":"4","text":"Joma noke e pinje maokogo noyalo Injili kamoro amora mane gidhiye."},{"book":"Tich Joote","chapter":"8","verse":"5","text":"Filipo nodhi nyaka e dala mar Samaria mi olando Wach Kristo kuno."},{"book":"Tich Joote","chapter":"8","verse":"6","text":"Kane oganda owinjo yalo mar Filipo, kendo kane gineno honni mane otimo, negimedo chiko itgi mondo giwinj wechene."},{"book":"Tich Joote","chapter":"8","verse":"7","text":"Jochiende nowuok kuom ji mangʼeny ka giywak malit, kendo jo-athany kod pudhe nochangi."},{"book":"Tich Joote","chapter":"8","verse":"8","text":"Omiyo dalano nopongʼ gi mor maduongʼ."},{"book":"Tich Joote","chapter":"8","verse":"9","text":"Ne nitie ngʼat moro miluongo ni Simon. Ngʼatni nosebedo katimo timbe jwok e dala mar Samaria, kendo timbene nomako dho ji duto. Nosungore ni en ngʼama lich,"},{"book":"Tich Joote","chapter":"8","verse":"10","text":"kendo jo-Samaria duto, jomatindo gi jomadongo, noyie kode. Negiluwo bangʼe ka gikok niya, “Ngʼatni nigi teko Nyasaye miluongo ni Teko Maduongʼ.”"},{"book":"Tich Joote","chapter":"8","verse":"11","text":"Ji ne luwe nikech kinde mathoth nosemako dho ji gi timbene mag jwok."},{"book":"Tich Joote","chapter":"8","verse":"12","text":"To kane Filipo oyalo ne jogo Injili mar pinyruoth Nyasaye, kod nying Yesu Kristo, ne giyie, mi giyudo batiso giduto, chwo gi mon."},{"book":"Tich Joote","chapter":"8","verse":"13","text":"Simon owuon bende noyie, bangʼe noyudo batiso, kendo nosiko koluwo bangʼ Filipo kamoro amora mane odhiye, kowuoro ranyisi madongo kod honni ma noneno ka Filipo timo."},{"book":"Tich Joote","chapter":"8","verse":"14","text":"Kane joote man Jerusalem owinjo ni jo-Samaria noserwako wach Nyasaye, negioro Petro gi Johana irgi."},{"book":"Tich Joote","chapter":"8","verse":"15","text":"Kane gichopo, ne gilamonegi mondo giyud Roho Maler,"},{"book":"Tich Joote","chapter":"8","verse":"16","text":"nikech Roho Maler ne pok obiro kuom ngʼato angʼata kuomgi, to nosebatisgi mana e nying Ruoth Yesu."},{"book":"Tich Joote","chapter":"8","verse":"17","text":"Bangʼe Petro gi Johana noyieyo lwetgi kuomgi mi giyudo Roho Maler."},{"book":"Tich Joote","chapter":"8","verse":"18","text":"Kane Simon oneno ni ji ne yudo Roho Maler ka joote oyieyo lwetgi kuomgi, nomiyogi pesa kowacho niya,"},{"book":"Tich Joote","chapter":"8","verse":"19","text":"“An bende miyaeuru teko ma un-goni mondo ngʼato angʼata ma ayieyo lweta kuome oyud Roho Maler.”"},{"book":"Tich Joote","chapter":"8","verse":"20","text":"To Petro nodwoke niya, “Mad pesagigo lal kodi nono, nikech chunyi wuondi ni inyalo ngʼiewo mich Nyasaye gi pesa!"},{"book":"Tich Joote","chapter":"8","verse":"21","text":"Ionge gi migawo moro amora e tijwani, kendo kwan-ni onge e iye, nikech chunyi ok nikare e nyim Nyasaye."},{"book":"Tich Joote","chapter":"8","verse":"22","text":"Omiyo lokri iwe timni marachni, kendo ilam Ruoth Nyasaye, dipo ka oweyoni richoni kuom bedo gi paro marachno e chunyi."},{"book":"Tich Joote","chapter":"8","verse":"23","text":"Nikech aneno ka chunyi opongʼ gi nyiego mangʼeny, kendo richo oloki misumbane chuth.”"},{"book":"Tich Joote","chapter":"8","verse":"24","text":"Eka Simon nodwoko niya, “Lamna Ruoth Nyasaye mondo gima rach misewacho kuomano kik timrena.”"},{"book":"Tich Joote","chapter":"8","verse":"25","text":"Kane gisetimo neno kendo yalo wach Ruoth, Petro gi Johana nodok Jerusalem, ka giyalo Injili e miech Samaria mangʼeny."},{"book":"Tich Joote","chapter":"8","verse":"26","text":"Malaika mar Ruoth nowacho ni Filipo niya, “Koro aa malo idhi yo milambo, kiluwo yo mongʼado i thim moa Jerusalem kadhi Gaza.”"},{"book":"Tich Joote","chapter":"8","verse":"27","text":"Kuom mano, Filipo nochako wuoth, to kane oyudo odhi, noromo gi ja-Ethiopia mabwoch, mane en jatelo maduongʼ morito mwandu duto mag Kandake, “ruoth ma dhako mar jo-Ethiopia.” Ngʼatni noa lemo Jerusalem,"},{"book":"Tich Joote","chapter":"8","verse":"28","text":"kendo koro nodok dala, koidho gache kendo kosomo kitap Janabi Isaya."},{"book":"Tich Joote","chapter":"8","verse":"29","text":"Roho Maler nowacho ni Filipo niya, “Dhiyo mondo ichungʼ machiegni gi gari cha.”"},{"book":"Tich Joote","chapter":"8","verse":"30","text":"Eka Filipo noringo odhi nyaka but garino mi owinjo ka ngʼatno somo kitap Janabi Isaya. Filipo nopenje niya, “Bende iwinjo tiend gima isomono?”"},{"book":"Tich Joote","chapter":"8","verse":"31","text":"Ja-Ethiopia nodwoko Filipo niya, “Ere kaka dawinj tiende kaonge ngʼama olerona tiende?” Omiyo norwako Filipo mondo oidh obed kode ei gari."},{"book":"Tich Joote","chapter":"8","verse":"32","text":"Kama noyudo ngʼatno somo ndiko kama wacho ni:"},{"book":"Tich Joote","chapter":"8","verse":"33","text":"Ne oyale angʼaya kimiye wichkuot."},{"book":"Tich Joote","chapter":"8","verse":"34","text":"Jatelono nopenjo Filipo niya, “Yie inyisae ni Janabi wuoyo kuom ngʼa e Ndikoni? Owuoyo kuome owuon, koso owuoyo kuom ngʼat machielo?”"},{"book":"Tich Joote","chapter":"8","verse":"35","text":"Eka Filipo nochako gi Ndiko kama ne ja-Ethiopiano somo, mi odhi nyime gi yalone Injili mar Yesu."},{"book":"Tich Joote","chapter":"8","verse":"36","text":"Kane gimedo dhi nyime, negichopo kama pi moro ne nitie. Ja-Ethiopia nowachone Filipo niya, “Pi eri, angʼo ma dimona yudo batiso?”"},{"book":"Tich Joote","chapter":"8","verse":"37","text":"Filipo nodwoke niya, “Inyalo yudo batiso, kiyie gi chunyi duto.”"},{"book":"Tich Joote","chapter":"8","verse":"38","text":"Omiyo nochiwo chik mondo gari ochungʼ. Eka ne gilor gidhi e pi mi Filipo nobatise."},{"book":"Tich Joote","chapter":"8","verse":"39","text":"To kane giwuok e pi, Roho Maler mar Ruoth Nyasaye nokawo Filipo apoya, mi ja-Ethiopiano ne ok ochako onene kendo to nodhi e wuodhe kopongʼ gi mor."},{"book":"Tich Joote","chapter":"8","verse":"40","text":"Filipo nopo kochopo e dala mar Azoto, kendo nowuotho koni gi koni, koyalo Injili e mier duto nyaka nochopo Kaisaria."}]}