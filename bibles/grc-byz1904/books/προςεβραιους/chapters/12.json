{"data":[{"book":"ΠΡΟΣ ΕΒΡΑΙΟΥΣ","chapter":"12","verse":"1","text":"Τοιγαροῦν καὶ ἡμεῖς, τοσοῦτον ἔχοντες περικείμενον ἡμῖν νέφος μαρτύρων, ὄγκον ἀποθέμενοι πάντα καὶ τὴν εὐπερίστατον ἁμαρτίαν, δι᾽ ὑπομονῆς τρέχωμεν τὸν προκείμενον ἡμῖν ἀγῶνα,"},{"book":"ΠΡΟΣ ΕΒΡΑΙΟΥΣ","chapter":"12","verse":"2","text":"ἀφορῶντες εἰς τὸν τῆς πίστεως ἀρχηγὸν καὶ τελειωτὴν Ἰησοῦν, ὃς ἀντὶ τῆς προκειμένης αὐτῷ χαρᾶς ὑπέμεινε σταυρόν, αἰσχύνης καταφρονήσας, ἐν δεξιᾷ τε τοῦ θρόνου τοῦ Θεοῦ κεκάθικεν."},{"book":"ΠΡΟΣ ΕΒΡΑΙΟΥΣ","chapter":"12","verse":"3","text":"ἀναλογίσασθε γὰρ τὸν τοιαύτην ὑπομεμενηκότα ὑπὸ τῶν ἁμαρτωλῶν εἰς αὐτὸν ἀντιλογίαν, ἵνα μὴ κάμητε ταῖς ψυχαῖς ὑμῶν ἐκλυόμενοι."},{"book":"ΠΡΟΣ ΕΒΡΑΙΟΥΣ","chapter":"12","verse":"4","text":"Οὔπω μέχρις αἵματος ἀντικατέστητε πρὸς τὴν ἁμαρτίαν ἀνταγωνιζόμενοι,"},{"book":"ΠΡΟΣ ΕΒΡΑΙΟΥΣ","chapter":"12","verse":"5","text":"καὶ ἐκλέλησθε τῆς παρακλήσεως, ἥτις ὑμῖν ὡς υἱοῖς διαλέγεται· υἱέ μου, μὴ ὀλιγώρει παιδείας Κυρίου, μηδὲ ἐκλύου ὑπ᾽ αὐτοῦ ἐλεγχόμενος."},{"book":"ΠΡΟΣ ΕΒΡΑΙΟΥΣ","chapter":"12","verse":"6","text":"ὃν γὰρ ἀγαπᾷ Κύριος παιδεύει, μαστιγοῖ δὲ πάντα υἱὸν ὃν παραδέχεται."},{"book":"ΠΡΟΣ ΕΒΡΑΙΟΥΣ","chapter":"12","verse":"7","text":"εἰ παιδείαν ὑπομένετε, ὡς υἱοῖς ὑμῖν προσφέρεται ὁ Θεός· τίς γάρ ἐστιν υἱὸς ὃν οὐ παιδεύει πατήρ;"},{"book":"ΠΡΟΣ ΕΒΡΑΙΟΥΣ","chapter":"12","verse":"8","text":"εἰ δὲ χωρίς ἐστε παιδείας, ἧς μέτοχοι γεγόνασι πάντες, ἄρα νόθοι ἐστὲ καὶ οὐχ υἱοί."},{"book":"ΠΡΟΣ ΕΒΡΑΙΟΥΣ","chapter":"12","verse":"9","text":"εἶτα τοὺς μὲν τῆς σαρκὸς ἡμῶν πατέρας εἴχομεν παιδευτὰς καὶ ἐνετρεπόμεθα· οὐ πολλῷ μᾶλλον ὑποταγησόμεθα τῷ πατρὶ τῶν πνευμάτων καὶ ζήσομεν;"},{"book":"ΠΡΟΣ ΕΒΡΑΙΟΥΣ","chapter":"12","verse":"10","text":"οἱ μὲν γὰρ πρὸς ὀλίγας ἡμέρας κατὰ τὸ δοκοῦν αὐτοῖς ἐπαίδευον, ὁ δὲ ἐπὶ τὸ συμφέρον, εἰς τὸ μεταλαβεῖν τῆς ἁγιότητος αὐτοῦ."},{"book":"ΠΡΟΣ ΕΒΡΑΙΟΥΣ","chapter":"12","verse":"11","text":"πᾶσα δὲ παιδεία πρὸς μὲν τὸ παρὸν οὐ δοκεῖ χαρᾶς εἶναι, ἀλλὰ λύπης, ὕστερον δὲ καρπὸν εἰρηνικὸν τοῖς δι᾽ αὐτῆς γεγυμνασμένοις ἀποδίδωσι δικαιοσύνης."},{"book":"ΠΡΟΣ ΕΒΡΑΙΟΥΣ","chapter":"12","verse":"12","text":"Διὸ τὰς παρειμένας χεῖρας καὶ τὰ παραλελυμένα γόνατα ἀνορθώσατε,"},{"book":"ΠΡΟΣ ΕΒΡΑΙΟΥΣ","chapter":"12","verse":"13","text":"καὶ τροχιὰς ὀρθὰς ποιήσατε τοῖς ποσὶν ὑμῶν, ἵνα μὴ τὸ χωλὸν ἐκτραπῇ, ἰαθῇ δὲ μᾶλλον."},{"book":"ΠΡΟΣ ΕΒΡΑΙΟΥΣ","chapter":"12","verse":"14","text":"Εἰρήνην διώκετε μετὰ πάντων, καὶ τὸν ἁγιασμόν, οὗ χωρὶς οὐδεὶς ὄψεται τὸν Κύριον,"},{"book":"ΠΡΟΣ ΕΒΡΑΙΟΥΣ","chapter":"12","verse":"15","text":"ἐπισκοποῦντες μή τις ὑστερῶν ἀπὸ τῆς χάριτος τοῦ Θεοῦ, μή τις ῥίζα πικρίας ἄνω φύουσα ἐνοχλῇ καὶ διὰ ταύτης μιανθῶσι πολλοί,"},{"book":"ΠΡΟΣ ΕΒΡΑΙΟΥΣ","chapter":"12","verse":"16","text":"μή τις πόρνος ἢ βέβηλος ὡς Ἠσαῦ, ὃς ἀντὶ βρώσεως μιᾶς ἀπέδοτο τὰ πρωτοτόκια αὐτοῦ."},{"book":"ΠΡΟΣ ΕΒΡΑΙΟΥΣ","chapter":"12","verse":"17","text":"ἴστε γὰρ ὅτι καὶ μετέπειτα, θέλων κληρονομῆσαι τὴν εὐλογίαν, ἀπεδοκιμάσθη· μετανοίας γὰρ τόπον οὐχ εὗρε, καίπερ μετὰ δακρύων ἐκζητήσας αὐτήν."},{"book":"ΠΡΟΣ ΕΒΡΑΙΟΥΣ","chapter":"12","verse":"18","text":"Οὐ γὰρ προσεληλύθατε ψηλαφωμένῳ ὄρει καὶ κεκαυμένῳ πυρὶ καὶ γνόφῳ καὶ σκότῳ καὶ θυέλλῃ"},{"book":"ΠΡΟΣ ΕΒΡΑΙΟΥΣ","chapter":"12","verse":"19","text":"καὶ σάλπιγγος ἤχῳ καὶ φωνῇ ῥημάτων, ἧς οἱ ἀκούσαντες παρῃτήσαντο μὴ προστεθῆναι αὐτοῖς λόγον·"},{"book":"ΠΡΟΣ ΕΒΡΑΙΟΥΣ","chapter":"12","verse":"20","text":"οὐκ ἔφερον γὰρ τὸ διαστελλόμενον· κἂν θηρίον θίγῃ τοῦ ὄρους, λιθοβοληθήσεται·"},{"book":"ΠΡΟΣ ΕΒΡΑΙΟΥΣ","chapter":"12","verse":"21","text":"καί· οὕτω φοβερὸν ἦν τὸ φανταζόμενον! Μωϋσῆς εἶπεν· ἔκφοβός εἰμι καὶ ἔντρομος·"},{"book":"ΠΡΟΣ ΕΒΡΑΙΟΥΣ","chapter":"12","verse":"22","text":"ἀλλὰ προσεληλύθατε Σιὼν ὄρει καὶ πόλει Θεοῦ ζῶντος, Ἱερουσαλὴμ ἐπουρανίῳ, καὶ μυριάσιν ἀγγέλων,"},{"book":"ΠΡΟΣ ΕΒΡΑΙΟΥΣ","chapter":"12","verse":"23","text":"πανηγύρει καὶ ἐκκλησίᾳ πρωτοτόκων ἐν οὐρανοῖς ἀπογεγραμμένων, καὶ κριτῇ Θεῷ πάντων, καὶ πνεύμασι δικαίων τετελειωμένων,"},{"book":"ΠΡΟΣ ΕΒΡΑΙΟΥΣ","chapter":"12","verse":"24","text":"καὶ διαθήκης νέας μεσίτῃ Ἰησοῦ, καὶ αἵματι ῥαντισμοῦ κρεῖττον λαλοῦντι παρὰ τὸν Ἄβελ."},{"book":"ΠΡΟΣ ΕΒΡΑΙΟΥΣ","chapter":"12","verse":"25","text":"Βλέπετε μὴ παραιτήσησθε τὸν λαλοῦντα. εἰ γὰρ ἐκεῖνοι οὐκ ἔφυγον τὸν ἐπὶ τῆς γῆς παραιτησάμενοι χρηματίζοντα, πολλῷ μᾶλλον ἡμεῖς οἱ τὸν ἀπ᾽ οὐρανῶν ἀποστρεφόμενοι·"},{"book":"ΠΡΟΣ ΕΒΡΑΙΟΥΣ","chapter":"12","verse":"26","text":"οὗ ἡ φωνὴ τὴν γῆν ἐσάλευσε τότε, νῦν δὲ ἐπήγγελται λέγων· ἔτι ἅπαξ ἐγὼ σείω οὐ μόνον τὴν γῆν, ἀλλὰ καὶ τὸν οὐρανόν."},{"book":"ΠΡΟΣ ΕΒΡΑΙΟΥΣ","chapter":"12","verse":"27","text":"τὸ δὲ ἔτι ἅπαξ δηλοῖ τῶν σαλευομένων τὴν μετάθεσιν ὡς πεποιημένων, ἵνα μείνῃ τὰ μὴ σαλευόμενα."},{"book":"ΠΡΟΣ ΕΒΡΑΙΟΥΣ","chapter":"12","verse":"28","text":"Διὸ βασιλείαν ἀσάλευτον παραλαμβάνοντες ἔχωμεν χάριν, δι᾽ ἧς λατρεύωμεν εὐαρέστως τῷ Θεῷ μετὰ αἰδοῦς καὶ εὐλαβείας·"},{"book":"ΠΡΟΣ ΕΒΡΑΙΟΥΣ","chapter":"12","verse":"29","text":"καὶ γὰρ ὁ Θεὸς ἡμῶν πῦρ καταναλίσκον."}]}