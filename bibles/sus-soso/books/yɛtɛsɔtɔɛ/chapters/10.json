{"data":[{"book":"Yɛtɛ sɔtɔɛ","chapter":"10","verse":"1","text":"Alatala naxa a masen Munsa bɛ, «Siga Firawuna yire, barima n tan nan a xaxili nun a xa kuntigie xaxili raxɔrɔxɔ, alako n xa n ma tɔnxuma makaabaxie masen e bɛ."},{"book":"Yɛtɛ sɔtɔɛ","chapter":"10","verse":"2","text":"N gbaloe naxan dɔxɔma Misirakae ma, wo xa na fala wo xa die nun wo xa mamadie bɛ, alako wo xa a kolon, n tan nan Alatala ra.»"},{"book":"Yɛtɛ sɔtɔɛ","chapter":"10","verse":"3","text":"Munsa nun Haruna naxa siga Firawuna xɔnyi, e a fala a bɛ, «Isirayila Marigi Alatala xa masenyi nan ya, ‹I tondima i yɛtɛ magorode n bɛ han mun tɛmui? I xa n ma ɲama bɛɲin, e xa siga n batude."},{"book":"Yɛtɛ sɔtɔɛ","chapter":"10","verse":"4","text":"Xa i mu e bɛɲin, tina n katoe radinma nɛ i xa bɔxi birin ma."},{"book":"Yɛtɛ sɔtɔɛ","chapter":"10","verse":"5","text":"E bɔxi gbaata makotoma nɛ, e sansi nun wuri bili birin donma nɛ balabalanyi mu naxee lixi."},{"book":"Yɛtɛ sɔtɔɛ","chapter":"10","verse":"6","text":"E fama sode i tan, i xa kuntigie, nun Misirakae birin xa banxie kui, alɔ wo benbae mu nu a toxi ki naxɛ kabi Misira fɔlɛ.›» Munsa to gɛ na falade, a naxa a kobe so, a mini Firawuna xɔnyi."},{"book":"Yɛtɛ sɔtɔɛ","chapter":"10","verse":"7","text":"Firawuna xa kuntigie naxa a fala a bɛ, «Yi xɛmɛ won tɔɔrɔma han mun tɛmui? I xa a xa ɲama bɛɲin alako e xa siga e Marigi Alatala batude. Han ya i mu a kolon Misira na sɔntɔfe nɛ?»"},{"book":"Yɛtɛ sɔtɔɛ","chapter":"10","verse":"8","text":"Firawuna naxa Munsa nun Haruna xili, a a fala e bɛ, «Wo siga, wo sa wo Marigi Alatala batu.» A man naxa e maxɔrin, «Ndee na sigafe wo ya ma?»"},{"book":"Yɛtɛ sɔtɔɛ","chapter":"10","verse":"9","text":"Munsa naxa a yaabi, «Muxu birin sigama nɛ: fonikee, forie, xɛmɛe, ginɛe, muxu xa xurusee. Alatala xa sali xungbe na a ra.»"},{"book":"Yɛtɛ sɔtɔɛ","chapter":"10","verse":"10","text":"Firawuna naxa e yaabi, «Wo wama nɛ n xa a fala wo bɛ, ‹Alatala xa wo kanta.› Xa n sa a lu wo xa siga, wo nun wo xa die, n a kolon wo fe kobi rabama nɛ."},{"book":"Yɛtɛ sɔtɔɛ","chapter":"10","verse":"11","text":"N mu tinma na ra. Xɛmɛe gbansan nɔma sigade Alatala batude, barima wo na nan maxɔrinxi.» A to gɛ na falade, Firawuna naxa e keri."},{"book":"Yɛtɛ sɔtɔɛ","chapter":"10","verse":"12","text":"Alatala naxa a masen Munsa bɛ, «I bɛlɛxɛ itala Misira bɔxi xun ma, katoee xa fa. E xa burɛxɛ xinde birin don balabalanyi mu naxee lixi.»"},{"book":"Yɛtɛ sɔtɔɛ","chapter":"10","verse":"13","text":"Munsa naxa a xa yisuxuwuri itala Misira bɔxi xun ma, Alatala fa foye ramini yanyi nun kɔɛ keren kui kelife sogetede. Na kuye iba, na foye nu bara fa katoee ra,"},{"book":"Yɛtɛ sɔtɔɛ","chapter":"10","verse":"14","text":"naxee din Misira bɔxi birin na. Katoee gbegbe naxa lu Misira yire birin. Han ya na fe maniyɛ mu toxi, a man mu toma sɔnɔn."},{"book":"Yɛtɛ sɔtɔɛ","chapter":"10","verse":"15","text":"E naxa bɔxi birin makoto han a ifɔɔrɔ. E naxa burɛxɛ xinde nun wuri bogi birin don balabalanyi mu naxan lixi. Burɛxɛ xinde yo mu lu wurie nun sansie kɔn na Misira bɔxi ma."},{"book":"Yɛtɛ sɔtɔɛ","chapter":"10","verse":"16","text":"Firawuna naxa Munsa nun Haruna xili mafuren. A naxa a fala e bɛ, «N bara yunubi sɔtɔ wo Marigi Alatala ra, n bara haakɛ sɔtɔ wo fan na."},{"book":"Yɛtɛ sɔtɔɛ","chapter":"10","verse":"17","text":"Wo xa diɲɛ n ma, wo xa wo Marigi Alatala maxandi alako a xa yi tɔɔrɛ ba n ma.»"},{"book":"Yɛtɛ sɔtɔɛ","chapter":"10","verse":"18","text":"Munsa naxa keli Firawuna yire, a naxa Alatala maxandi."},{"book":"Yɛtɛ sɔtɔɛ","chapter":"10","verse":"19","text":"Alatala naxa turunnaadɛ foye ramini, a katoe birin tutun sogegorode, a sa e rasin Xulunyumi Baa ma. Hali katoe keren mu lu Misira."},{"book":"Yɛtɛ sɔtɔɛ","chapter":"10","verse":"20","text":"Na dangi xanbi Alatala naxa Firawuna xaxili raxɔrɔxɔ, alako a naxa Isirayilakae bɛɲin."},{"book":"Yɛtɛ sɔtɔɛ","chapter":"10","verse":"21","text":"Na tɛmui Alatala naxa a fala Munsa bɛ, «I bɛlɛxɛ itala koore ma, dimi binye xa sin Misira bɔxi ma.»"},{"book":"Yɛtɛ sɔtɔɛ","chapter":"10","verse":"22","text":"Munsa to na raba, dimi binye naxa sin Misira bɔxi birin ma. Xi saxan bun ma"},{"book":"Yɛtɛ sɔtɔɛ","chapter":"10","verse":"23","text":"mixi mu nɔ a boore tode, mixi mu nɔ kelide a xɔnyi. Kɔnɔ Isirayilakae nu sabatixi dɛnnaxɛ, mɛnni tan iyalanxi."},{"book":"Yɛtɛ sɔtɔɛ","chapter":"10","verse":"24","text":"Firawuna naxa Munsa xili, a a fala a bɛ, «Wo xa siga Alatala batude. Wo nɔma wo xa die nun wo xa ginɛe xaninde, kɔnɔ wo xa wo xa xurusee tan lu be.»"},{"book":"Yɛtɛ sɔtɔɛ","chapter":"10","verse":"25","text":"Munsa naxa a yaabi, «I xa tin muxu xa xurusee xanin muxu naxee bama sɛrɛxɛ ra muxu Marigi Alatala bɛ."},{"book":"Yɛtɛ sɔtɔɛ","chapter":"10","verse":"26","text":"Muxu xa gɔɔrɛ birin xa siga. Hali keren mu luma be. Ndee bama sɛrɛxɛ nan na muxu Marigi Alatala bɛ, kɔnɔ muxu mu a kolon sinden xurusee mundun rawalima na kui, fo muxu xa so naa.»"},{"book":"Yɛtɛ sɔtɔɛ","chapter":"10","verse":"27","text":"Na dangi xanbi Alatala naxa Firawuna xaxili raxɔrɔxɔ, a mu tin e bɛɲinde."},{"book":"Yɛtɛ sɔtɔɛ","chapter":"10","verse":"28","text":"Firawuna naxa a fala Munsa bɛ, «Keli n xun ma! I yɛtɛ ratanga tife ra n ya i sɔnɔn. Xa n i to be, n i faxama nɛ.»"},{"book":"Yɛtɛ sɔtɔɛ","chapter":"10","verse":"29","text":"Munsa naxa a yaabi, «A xa raba alɔ i a fala ki naxɛ. I mu n toma sɔnɔn.»"}]}