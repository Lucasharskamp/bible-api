{"data":[{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"1","text":"Καί τινες κατελθόντες ἀπὸ τῆς Ἰουδαίας ἐδίδασκον τοὺς ἀδελφοὺς ὅτι ἐὰν μὴ περιτέμνησθε τῷ ἔθει Μωϋσέως, οὐ δύνασθε σωθῆναι."},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"2","text":"γενομένης οὖν στάσεως καὶ ζητήσεως οὐκ ὀλίγης τῷ Παύλῳ καὶ τῷ Βαρνάβᾳ πρὸς αὐτούς, ἔταξαν ἀναβαίνειν Παῦλον καὶ Βαρνάβαν καί τινας ἄλλους ἐξ αὐτῶν πρὸς τοὺς ἀποστόλους καὶ πρεσβυτέρους εἰς Ἱερουσαλὴμ περὶ τοῦ ζητήματος τούτου."},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"3","text":"Οἱ μὲν οὖν προπεμφθέντες ὑπὸ τῆς ἐκκλησίας διήρχοντο τὴν Φοινίκην καὶ Σαμάρειαν ἐκδιηγούμενοι τὴν ἐπιστροφὴν τῶν ἐθνῶν, καὶ ἐποίουν χαρὰν μεγάλην πᾶσι τοῖς ἀδελφοῖς."},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"4","text":"παραγενόμενοι δὲ εἰς Ἱερουσαλὴμ ἀπεδέχθησαν ὑπὸ τῆς ἐκκλησίας καὶ τῶν ἀποστόλων καὶ τῶν πρεσβυτέρων, ἀνήγγειλάν τε ὅσα ὁ Θεὸς ἐποίησε μετ᾽ αὐτῶν, καὶ ὅτι ἤνοιξε τοῖς ἔθνεσι θύραν πίστεως."},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"5","text":"Ἐξανέστησαν δέ τινες τῶν ἀπὸ τῆς αἱρέσεως τῶν Φαρισαίων πεπιστευκότες, λέγοντες ὅτι δεῖ περιτέμνειν αὐτοὺς παραγγέλλειν τε τηρεῖν τὸν νόμον Μωϋσέως."},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"6","text":"Συνήχθησαν δὲ οἱ ἀπόστολοι καὶ οἱ πρεσβύτεροι ἰδεῖν περὶ τοῦ λόγου τούτου."},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"7","text":"Πολλῆς δὲ συζητήσεως γενομένης ἀναστὰς Πέτρος εἶπε πρὸς αὐτούς· ἄνδρες ἀδελφοί, ὑμεῖς ἐπίστασθε ὅτι ἀφ᾽ ἡμερῶν ἀρχαίων ὁ Θεὸς ἐν ἡμῖν ἐξελέξατο διὰ τοῦ στόματός μου ἀκοῦσαι τὰ ἔθνη τὸν λόγον τοῦ εὐαγγελίου καὶ πιστεῦσαι."},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"8","text":"καὶ ὁ καρδιογνώστης Θεὸς ἐμαρτύρησεν αὐτοῖς δοὺς αὐτοῖς τὸ Πνεῦμα τὸ Ἅγιον καθὼς καὶ ἡμῖν,"},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"9","text":"καὶ οὐδὲν διέκρινε μεταξὺ ἡμῶν τε καὶ αὐτῶν τῇ πίστει καθαρίσας τὰς καρδίας αὐτῶν."},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"10","text":"νῦν οὖν τί πειράζετε τὸν Θεόν, ἐπιθεῖναι ζυγὸν ἐπὶ τὸν τράχηλον τῶν μαθητῶν, ὃν οὔτε οἱ πατέρες ἡμῶν οὔτε ἡμεῖς ἰσχύσαμεν βαστάσαι;"},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"11","text":"ἀλλὰ διὰ τῆς χάριτος τοῦ Κυρίου Ἰησοῦ πιστεύομεν σωθῆναι καθ᾽ ὃν τρόπον κἀκεῖνοι."},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"12","text":"Ἐσίγησε δὲ πᾶν τὸ πλῆθος καὶ ἤκουον Βαρνάβα καὶ Παύλου ἐξηγουμένων ὅσα ἐποίησεν ὁ Θεὸς σημεῖα καὶ τέρατα ἐν τοῖς ἔθνεσι δι᾽ αὐτῶν."},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"13","text":"Μετὰ δὲ τὸ σιγῆσαι αὐτοὺς ἀπεκρίθη Ἰάκωβος λέγων· ἄνδρες ἀδελφοί, ἀκούσατέ μου."},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"14","text":"Συμεὼν ἐξηγήσατο καθὼς πρῶτον ὁ Θεὸς ἐπεσκέψατο λαβεῖν ἐξ ἐθνῶν λαὸν ἐπὶ τῷ ὀνόματι αὐτοῦ."},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"15","text":"καὶ τούτῳ συμφωνοῦσιν οἱ λόγοι τῶν προφητῶν, καθὼς γέγραπται·"},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"16","text":"μετὰ ταῦτα ἀναστρέψω καὶ ἀνοικοδομήσω τὴν σκηνὴν Δαυῒδ τὴν πεπτωκυῖαν, καὶ τὰ κατεσκαμμένα αὐτῆς ἀνοικοδομήσω καὶ ἀνορθώσω αὐτήν,"},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"17","text":"ὅπως ἂν ἐκζητήσωσιν οἱ κατάλοιποι τῶν ἀνθρώπων τὸν Κύριον, καὶ πάντα τὰ ἔθνη ἐφ᾽ οὓς ἐπικέκληται τὸ ὄνομά μου ἐπ᾽ αὐτούς, λέγει Κύριος ὁ ποιῶν ταῦτα πάντα."},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"18","text":"γνωστὰ ἀπ᾽ αἰῶνός ἐστι τῷ Θεῷ πάντα τὰ ἔργα αὐτοῦ."},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"19","text":"διὸ ἐγὼ κρίνω μὴ παρενοχλεῖν τοῖς ἀπὸ τῶν ἐθνῶν ἐπιστρέφουσιν ἐπὶ τὸν Θεόν,"},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"20","text":"ἀλλὰ ἐπιστεῖλαι αὐτοῖς τοῦ ἀπέχεσθαι ἀπὸ τῶν ἀλισγημάτων τῶν εἰδώλων καὶ τῆς πορνείας καὶ τοῦ πνικτοῦ καὶ τοῦ αἵματος."},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"21","text":"Μωϋσῆς γὰρ ἐκ γενεῶν ἀρχαίων κατὰ πόλιν τοὺς κηρύσσοντας αὐτὸν ἔχει ἐν ταῖς συναγωγαῖς κατὰ πᾶν σάββατον ἀναγινωσκόμενος."},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"22","text":"Τότε ἔδοξε τοῖς ἀποστόλοις καὶ τοῖς πρεσβυτέροις σὺν ὅλῃ τῇ ἐκκλησίᾳ ἐκλεξαμένους ἄνδρας ἐξ αὐτῶν πέμψαι εἰς Ἀντιόχειαν σὺν τῷ Παύλῳ καὶ Βαρνάβᾳ, Ἰούδαν τὸν ἐπικαλούμενον Βαρσαββᾶν καὶ Σίλαν, ἄνδρας ἡγουμένους ἐν τοῖς ἀδελφοῖς,"},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"23","text":"γράψαντες διὰ χειρὸς αὐτῶν τάδε· Οἱ ἀπόστολοι καὶ οἱ πρεσβύτεροι καὶ οἱ ἀδελφοὶ τοῖς κατὰ τὴν Ἀντιόχειαν καὶ Συρίαν καὶ Κιλικίαν ἀδελφοῖς τοῖς ἐξ ἐθνῶν χαίρειν."},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"24","text":"Ἐπειδὴ ἠκούσαμεν ὅτι τινὲς ἐξ ἡμῶν ἐξελθόντες ἐτάραξαν ὑμᾶς λόγοις ἀνασκευάζοντες τὰς ψυχὰς ὑμῶν, λέγοντες περιτέμνεσθαι καὶ τηρεῖν τὸν νόμον, οἷς οὐ διεστειλάμεθα,"},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"25","text":"ἔδοξεν ἡμῖν γενομένοις ὁμοθυμαδόν, ἐκλεξαμένους ἄνδρας πέμψαι πρὸς ὑμᾶς σὺν τοῖς ἀγαπητοῖς ἡμῶν Βαρνάβᾳ καὶ Παύλῳ,"},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"26","text":"ἀνθρώποις παραδεδωκόσι τὰς ψυχὰς αὐτῶν ὑπὲρ τοῦ ὀνόματος τοῦ Κυρίου ἡμῶν Ἰησοῦ Χριστοῦ·"},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"27","text":"ἀπεστάλκαμεν οὖν Ἰούδαν καὶ Σίλαν καὶ αὐτοὺς διὰ λόγου ἀπαγγέλλοντας τὰ αὐτά."},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"28","text":"ἔδοξε γὰρ τῷ Ἁγίῳ Πνεύματι καὶ ἡμῖν μηδὲν πλέον ἐπιτίθεσθαι ὑμῖν βάρος πλὴν τῶν ἐπάναγκες τούτων,"},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"29","text":"ἀπέχεσθαι εἰδωλοθύτων καὶ αἵματος καὶ πνικτοῦ καὶ πορνείας· ἐξ ὧν διατηροῦντες ἑαυτοὺς εὖ πράξετε. ἔρρωσθε."},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"30","text":"Οἱ μὲν οὖν ἀπολυθέντες ἦλθον εἰς Ἀντιόχειαν, καὶ συναγαγόντες τὸ πλῆθος ἐπέδωκαν τὴν ἐπιστολήν."},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"31","text":"ἀναγνόντες δὲ ἐχάρησαν ἐπὶ τῇ παρακλήσει."},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"32","text":"Ἰούδας τε καὶ Σίλας, καὶ αὐτοὶ προφῆται ὄντες, διὰ λόγου πολλοῦ παρεκάλεσαν τοὺς ἀδελφοὺς καὶ ἐπεστήριξαν."},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"33","text":"ποιήσαντες δὲ χρόνον ἀπελύθησαν μετ᾽ εἰρήνης ἀπὸ τῶν ἀδελφῶν πρὸς τοὺς ἀποστόλους."},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"34","text":"[ἔδοξε δὲ τῷ Σίλᾳ ἐπιμεῖναι αὐτοῦ.]"},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"35","text":"Παῦλος δὲ καὶ Βαρνάβας διέτριβον ἐν Ἀντιοχείᾳ διδάσκοντες καὶ εὐαγγελιζόμενοι μετὰ καὶ ἑτέρων πολλῶν τὸν λόγον τοῦ Κυρίου."},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"36","text":"Μετὰ δέ τινας ἡμέρας εἶπε Παῦλος πρὸς Βαρνάβαν· ἐπιστρέψαντες δὴ ἐπισκεψώμεθα τοὺς ἀδελφοὺς ἡμῶν κατὰ πᾶσαν πόλιν ἐν αἷς κατηγγείλαμεν τὸν λόγον τοῦ Κυρίου, πῶς ἔχουσι."},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"37","text":"Βαρνάβας δὲ ἐβουλεύσατο συμπαραλαβεῖν τὸν Ἰωάννην τὸν ἐπικαλούμενον Μᾶρκον·"},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"38","text":"Παῦλος δὲ ἠξίου, τὸν ἀποστάντα ἀπ᾽ αὐτῶν ἀπὸ Παμφυλίας καὶ μὴ συνελθόντα αὐτοῖς εἰς τὸ ἔργον, μὴ συμπαραλαβεῖν τοῦτον."},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"39","text":"ἐγένετο οὖν παροξυσμός, ὥστε ἀποχωρισθῆναι αὐτοὺς ἀπ᾽ ἀλλήλων, τόν τε Βαρνάβαν παραλαβόντα τὸν Μᾶρκον ἐκπλεῦσαι εἰς Κύπρον."},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"40","text":"Παῦλος δὲ ἐπιλεξάμενος Σίλαν ἐξῆλθε, παραδοθεὶς τῇ χάριτι τοῦ Θεοῦ ὑπὸ τῶν ἀδελφῶν,"},{"book":"ΠΡΑΞΕΙΣ ΑΠΟΣΤΟΛΩΝ","chapter":"15","verse":"41","text":"διήρχετο δὲ τὴν Συρίαν καὶ Κιλικίαν ἐπιστηρίζων τὰς ἐκκλησίας."}]}