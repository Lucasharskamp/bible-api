{"data":[{"book":"Yakobu","chapter":"3","verse":"1","text":"Ndughu tsangu, mna mwemwe mleke kuwa na walangulitsi wengi, ka pfammanya twetwe walangulitsi tutsohighighwa ng'ani kubita iwanu wangi."},{"book":"Yakobu","chapter":"3","verse":"2","text":"Twetwe twose tutotsagha. Ka imunu ng'ototsa bae mna ghayolonga, imunu ayo kakomala, kodaha kululongotsa lukuli lwake lwose."},{"book":"Yakobu","chapter":"3","verse":"3","text":"Twetwe twakwoha imitsabi mne milomo ya falasi kuwatenda watuwinze, na twodaha kutsilongotsa ng'uli tsawo tsose kwokwose kwatubama."},{"book":"Yakobu","chapter":"3","verse":"4","text":"Ebu uloleni mnumbwi, hata ka mkulu ng'ani na wosolighwa ne libeho likulu, wodaha kulongotsighwa ne mtela mdodo, nawo woghenda kwokwose mlongotsi kwoyobama ughende."},{"book":"Yakobu","chapter":"3","verse":"5","text":"Pfipfo kwa lulimi, chilungo chidodo che lukuli, lekeni cheghodela pfinu pfikulu."},{"book":"Yakobu","chapter":"3","verse":"6","text":"Pfipfila lulimi lweghala ne ghumoto, lwakwima hanu ha chila chinu chihile mghati mwe pfilungo pfetu, lwoluteda lukuli lwose lufinale na lwolakatsa ughima wose, nalwo lwakwaka ghumoto ighubwinighwe jehanamu."},{"book":"Yakobu","chapter":"3","verse":"7","text":"Iwapfilumbe wose, iwanyama we kumuhulo, iwapfideghe, iwanyama iwotambala ne iwasomba wodaha kufughighwa, na ma wafughighwa ne iwanu."},{"book":"Yakobu","chapter":"3","verse":"8","text":"Lekeni lulimi, haduhu imunu iyadahile kulufugha. Lulimi lwiha na ng'aludaha kulongosighwa, lumema sumu iighala lifwa."},{"book":"Yakobu","chapter":"3","verse":"9","text":"Kwa lulimi twomtunya Imtwatsa na Aba wetu, kwa lulimi lulo twowalighita iwanu iwalumbighwe kwa kwighala ne Imulungu."},{"book":"Yakobu","chapter":"3","verse":"10","text":"Mlomo wuwula wotunya na wolighita iwanu. Ndughu tsangu agha ghaleke kulawila!"},{"book":"Yakobu","chapter":"3","verse":"11","text":"Apfi mbwibwi yodaha kulapfa ghamatsi ighanoghile na ghane munyu?"},{"book":"Yakobu","chapter":"3","verse":"12","text":"Ndughu tsangu, apfi mkuyu ghodaha kweleka ng'owo, au mkowo kweleka ng'uyu? Pfipfo mbwibwi ye ghamatsi ghe munyu ng'aidaha bae kulapfa ghamatsi ghanoghile."},{"book":"Yakobu","chapter":"3","verse":"13","text":"Yuhi mghati mwenu yane ihekima na tsimbutsi? Yalanguse ghamatendo ghake ighanoghile kwa kukala pfinoghile, ghamatendo ighotendighwa kwa uhole na ihekima."},{"book":"Yakobu","chapter":"3","verse":"14","text":"Lekeni ka imimoyo yenu imema chepfu chine usungu, ukwinoghela wenyegho mliheka na ukwibaghula, mleke kwighoda kwa kulonga ughutsu na kuulema ukweli."},{"book":"Yakobu","chapter":"3","verse":"15","text":"Ihekima ayo ng'ailawa bae kulanga, ila yolawa bahano muisi, si ya Ghumuhe we Imulungu bae, ila ya chisetani."},{"book":"Yakobu","chapter":"3","verse":"16","text":"Kwaapfila chila hane chepfu na hane iwanu iwenoghela wenyegho waliheka, aho hana hengele na chila chinu chihile."},{"book":"Yakobu","chapter":"3","verse":"17","text":"Ila ihekima iilawa kulanga tanu idegheta, yonoghela tindiwalo, ihola, yotegheletsa mbuli tse iwanu, imema libatsi na ina ghamatendo ghanoghile, yahela ubaghutsi wala ung'enye."},{"book":"Yakobu","chapter":"3","verse":"18","text":"Ipfinu ipfimnoghelesa Imulungu pfolawa mne mbeghu itsihandighwa mne tindiwalo ne iwanu iwoghala tindiwalo."}]}