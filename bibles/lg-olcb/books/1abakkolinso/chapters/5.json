{"data":[{"book":"1 Abakkolinso","chapter":"5","verse":"1","text":"Twategeezebwa nga mu mmwe mulimu obwenzi, ate obwenzi obutali na mu baamawanga, kubanga omuntu atwala muka kitaawe n’amufuula mukazi we."},{"book":"1 Abakkolinso","chapter":"5","verse":"2","text":"Mwekuluntazizza mu kifo ky’okwewombeeka. Oyo akola ekikolwa ng’ekyo eky’okwekuluntaza, tasaanye kuggyibwamu mu mmwe?"},{"book":"1 Abakkolinso","chapter":"5","verse":"3","text":"Nze newaakubadde nga siri eyo nammwe mu mubiri, naye nga bwe ndi nammwe mu mwoyo, omuntu eyakola ekyo mmaze okumusalira omusango okumusinga."},{"book":"1 Abakkolinso","chapter":"5","verse":"4","text":"Mu linnya lya Mukama waffe Yesu, mukuŋŋaane nga nange ndi nammwe mu mwoyo n’amaanyi ga Mukama waffe Yesu nga gali nammwe."},{"book":"1 Abakkolinso","chapter":"5","verse":"5","text":"Omuntu ng’oyo mumuweeyo eri Setaani omubiri gwe guzikirizibwe, omwoyo gwe gulyoke gulokolebwe ku lunaku lwa Mukama waffe."},{"book":"1 Abakkolinso","chapter":"5","verse":"6","text":"Okwenyumiriza kwammwe si kulungi. Temumanyi ng’ekizimbulukusa ekitono kizimbulukusa ekitole kyonna?"},{"book":"1 Abakkolinso","chapter":"5","verse":"7","text":"Muggyeemu ekizimbulukusa eky’edda, mulyoke mubeere ekitole ekiggya, nga temuliimu kizimbulukusa; kubanga Kristo ye ndiga eyaweebwayo ng’ekiweebwayo eky’Okuyitako ku lwaffe."},{"book":"1 Abakkolinso","chapter":"5","verse":"8","text":"Noolwekyo tulye embaga si na kizimbulukusa eky’edda, newaakubadde ekizimbulukusa eky’ettima n’ekibi, naye tugirye n’omugaati ogutaliimu kizimbulukusa nga gulimu obulongoofu n’amazima."},{"book":"1 Abakkolinso","chapter":"5","verse":"9","text":"Mbawandiikira nga mbalabula obutegattanga na benzi,"},{"book":"1 Abakkolinso","chapter":"5","verse":"10","text":"so si okwewala abenzi ab’ensi eno, oba aboomululu, oba abakumpanya, oba abasinza bakatonda abalala, kubanga kyandibagwanidde mmwe okuva mu nsi."},{"book":"1 Abakkolinso","chapter":"5","verse":"11","text":"Naye kaakano mbawandiikira nga mbategeeza nti mwewale omuntu yenna ayitibwa owooluganda ng’ate mwenzi, owoomululu, asinza bakatonda abalala, oba omuvumi, oba omutamiivu oba omukumpanya. Ab’engeri eyo n’okulya temulyanga nabo."},{"book":"1 Abakkolinso","chapter":"5","verse":"12","text":"Kale nze nfaayo ki okusalira ab’ebweru omusango? Lwaki sisalira abo abali mu mmwe?"},{"book":"1 Abakkolinso","chapter":"5","verse":"13","text":"Naye ab’ebweru Katonda ye abasalira. Omubi oyo ali mu mmwe mumuggyeemu."}]}