{"data":[{"book":"Zekariya","chapter":"1","verse":"1","text":"Mwezi wachisanu ndi chitatu, mʼchaka chachiwiri cha ulamuliro wa Dariyo, Yehova anayankhula ndi mneneri Zekariya mwana wa Berekiya, mwana wa Ido, kuti:"},{"book":"Zekariya","chapter":"1","verse":"2","text":"“Yehova anakwiya kwambiri ndi makolo anu."},{"book":"Zekariya","chapter":"1","verse":"3","text":"Choncho awuze anthuwa kuti, ‘Yehova Wamphamvuzonse akuti, ‘Bwererani kwa Ine,’ akutero Yehova Wamphamvuzonse. ‘Ndipo Ine ndidzabwerera kwa inu,’ akutero Yehova Wamphamvuzonse."},{"book":"Zekariya","chapter":"1","verse":"4","text":"Musakhale ngati makolo anu, amene aneneri akale anawalalikira kuti: Yehova Wamphamvuzonse akuti, ‘Tsopano lekani njira zanu zoyipa ndi machitidwe anu oyipawo.’ Koma iwo sanamvere kapena kulabadira za Ine, akutero Yehova."},{"book":"Zekariya","chapter":"1","verse":"5","text":"Kodi makolo anuwo ali kuti tsopano? Nanga aneneri, kodi amakhalapo mpaka muyaya?"},{"book":"Zekariya","chapter":"1","verse":"6","text":"Kodi mawu anga ndi malangizo anga, amene ndinawawuza atumiki anga aneneri, suja anawachitira makolo anu?"},{"book":"Zekariya","chapter":"1","verse":"7","text":"Tsiku la 24 la mwezi wa 11, mwezi wa Sebati, chaka chachiwiri cha ulamuliro wa Dariyo, Yehova anayankhula ndi Zekariya mwana wa Berekiya, mwana wa Ido."},{"book":"Zekariya","chapter":"1","verse":"8","text":"Nthawi ya usiku ndinaona masomphenya. Ndinaona munthu atakwera pa kavalo wofiira. Iye anayima pakati pa mitengo ya mchisu mʼchigwa. Kumbuyo kwake kunali akavalo ofiira, akhofi ndi oyera."},{"book":"Zekariya","chapter":"1","verse":"9","text":"Ine ndinafunsa kuti, “Mbuye wanga, kodi zimenezi ndi chiyani?”"},{"book":"Zekariya","chapter":"1","verse":"10","text":"Pamenepo munthu amene anayima pakati pa mitengo ya mchisu anafotokoza kuti, “Amenewa ndiwo amene Yehova wawatuma kuti ayendere dziko lonse lapansi.”"},{"book":"Zekariya","chapter":"1","verse":"11","text":"Ndipo okwera pa akavalo enawo anafotokoza kwa mngelo wa Yehova, amene anayima pakati pa mitengo ya mchisu kuti, “Ife tayendera dziko lonse lapansi ndipo tapeza kuti dziko lonselo lili pa bata ndi mtendere.”"},{"book":"Zekariya","chapter":"1","verse":"12","text":"Tsono mngelo wa Yehova anati, “Yehova Wamphamvuzonse, kodi mpaka liti mudzakhala osaonetsa chifundo chanu kwa Yerusalemu ndi mizinda ya Yuda, amene mwawakwiyira kwa zaka izi 70?”"},{"book":"Zekariya","chapter":"1","verse":"13","text":"Choncho Yehova anayankhula mawu abwino ndi achitonthozo kwa mngelo amene ankayankhula nane."},{"book":"Zekariya","chapter":"1","verse":"14","text":"Pamenepo mngelo amene ankayankhula nane anati, “Lengeza mawu awa: Yehova Wamphamvuzonse akuti, ‘Ine ndikuchitira nsanje Yerusalemu ndi Ziyoni,"},{"book":"Zekariya","chapter":"1","verse":"15","text":"koma ndakwiya kwambiri ndi anthu a mitundu ina amene akuganiza kuti ali pa mtendere. Ndinakwiyira anthu anga pangʼono pokha, koma iwo anawonjeza kuzunza anthu angawo.’"},{"book":"Zekariya","chapter":"1","verse":"16","text":"“Choncho, Yehova akuti, ‘Ndidzabwerera ku Yerusalemu ndi mtima wachifundo, nyumba yanga adzayimanganso kumeneko. Ndipo adzatenganso chingwe choyezera kuti amange Yerusalemu,’ akutero Yehova Wamphamvuzonse."},{"book":"Zekariya","chapter":"1","verse":"17","text":"“Lengezanso kuti, Yehova Wamphamvuzonse akuti, ‘Mizinda yanga idzakhalanso ndi zokoma zosefukira ndipo Yehova adzatonthoza Ziyoni ndi kusankhanso Yerusalemu.’ ”"},{"book":"Zekariya","chapter":"1","verse":"18","text":"Kenaka ndinayangʼananso, ndipo patsogolo panga panali nyanga zinayi."},{"book":"Zekariya","chapter":"1","verse":"19","text":"Ndinamufunsa mngelo amene amayankhula nane kuti, “Kodi zimenezi ndi chiyani?”"},{"book":"Zekariya","chapter":"1","verse":"20","text":"Kenaka Yehova anandionetsa amisiri azitsulo anayi."},{"book":"Zekariya","chapter":"1","verse":"21","text":"Ndinafunsa kuti, “Amisiri a zitsulowa akudzachita chiyani?”"}]}