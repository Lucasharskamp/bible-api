{"data":[{"book":"1 Vakolinso","chapter":"14","verse":"1","text":"Tumbama namene kutamwana. Uchocho, lembela namene kupata dinujo dya Umumu Wanaswe na asa-asa inujo ya unabii."},{"book":"1 Vakolinso","chapter":"14","verse":"2","text":"Munu atangôla luga ya kukanganya nanga patangola na vanu ila àtangola na Nnungu, kwa kuva, nanga amâla chatangola. Kwa kuhululihwa na Umumu Wanaswe nang'e àtangola mambo la sili."},{"book":"1 Vakolinso","chapter":"14","verse":"3","text":"Henga munu avêle na inujo ya unabii, nang'e àtangola na vanu kwajili ya kuvadenga muing'ulupa na kuvakamya mitima na kuvatuja mitima."},{"book":"1 Vakolinso","chapter":"14","verse":"4","text":"Munu atangôla luga ya kukanganya àlidenga mwene muing'ulupa. Henga munu ahûmya unabii, aneyo àvadenga muing'ulupa vanu vammalele vankulupîla Yesu."},{"book":"1 Vakolinso","chapter":"14","verse":"5","text":"Bahi ngùlembela mwenu mmammalele mutangole luga ya kukanganya, henga nikanitamwa namene mùùve na inujo ya unabii. Kwa kuva, munu avêle na inujo ya unabii nni wamana namene kupunda ayula atangôla luga ya kukanganya, henga vammalele vàmbelinganana akàpwawa munu ahulûla kutana anelo malove latangôla, uchinga vanu vankulupîla Yesu vapate kudengwa muing'ulupa."},{"book":"1 Vakolinso","chapter":"14","verse":"6","text":"Bahi mmakukulupila avangu, nikàida kwenu mwenu na kutangola luga ya kukanganya, ìmbenfala chamani? Wala nanga faida inimbemwing'a, henga nìmbemwing'anga faida nikàtana kuyamba uhunulo wanga Nnungu au elimu au unabii au mahundo fulani."},{"book":"1 Vakolinso","chapter":"14","verse":"7","text":"Tulole nfano wa vyombo vya musiki, malinga chichivele chimbeta au ching'wenya-ng'wenya. Ikàva iumani ya vyombo anevyo ikátindana, dachi, munu àmbemala dachi luhimu luwombwa?"},{"book":"1 Vakolinso","chapter":"14","verse":"8","text":"Lipenga likànaombwe kwa iumi ya kukumbula, dachi, nnani ambelipanganîha kwa ing'ondo?"},{"book":"1 Vakolinso","chapter":"14","verse":"9","text":"Uvila nni chiivele kwenu mwenu. Mukàtangola malove lakámaika, nnani ambemâla chinu chimutangola? Malove lenu làmbehwena chihi na lipungo."},{"book":"1 Vakolinso","chapter":"14","verse":"10","text":"Pachilambo pàvele luga dyohe dya tafauti, na wala nanga luga ikee na mana."},{"book":"1 Vakolinso","chapter":"14","verse":"11","text":"Bahi ikàva nanga pangumala mana ya luga yatangola munu fulani, nangu nìmbekuva nimmidi kwanga nang'e nanang'e àmbekuva mmidi kwang'une."},{"book":"1 Vakolinso","chapter":"14","verse":"12","text":"Nni uchocho chiivele kwenu mwenu. Kwa kuva, mùnalembela namene kupata dinujo dya Umumu Wanaswe, bahi tumbama namene kupata dinujo diyangâta kuvadenga muing'ulupa vanu vankulupîla Yesu."},{"book":"1 Vakolinso","chapter":"14","verse":"13","text":"Bahi munu atangôla luga ya kukanganya annyuwe Nnungu uchinga apate dimongo dya kutana malove latangwele."},{"book":"1 Vakolinso","chapter":"14","verse":"14","text":"Kwa kuva, nikàyuwa kwa luga ya kukanganya isungu yangu njo iyûwa, henga ding'ano dyangu nanga paditumika."},{"book":"1 Vakolinso","chapter":"14","verse":"15","text":"Ngutende dachi bahi? Nìmbeyuwa kwa isungu yangu, henga nìmbeyuwa kwa ding'ano dyangu mwalehu. Nìmbekwimba kwa isungu yangu, henga nìmbekwimba kwa ding'ano dyangu mwalehu."},{"book":"1 Vakolinso","chapter":"14","verse":"16","text":"Ikàva ùnnyuwa chihi Nnungu kwa isungu yako, na anepo pankojano pàvele munu akákameke chutangwele mmaombi lako la kushukulu, àmbehulula dachi kuyambukila “Amina” akuno akákameke luyuwite?"},{"book":"1 Vakolinso","chapter":"14","verse":"17","text":"Nni muhiu kuva, maombi lako la kushukulu nni lambone, henga nanga palan'denga munu yunji muing'ulupa."},{"book":"1 Vakolinso","chapter":"14","verse":"18","text":"Nangu nìnshukulu Nnungu kwa kuva ngùtangola kwa luga ya kukanganya kupunda mwenu mmammalele."},{"book":"1 Vakolinso","chapter":"14","verse":"19","text":"Henga palikuwa lya vanu vankulupîla Yesu nikanitamwa namene kutangola malove kananga nnyano la kweleweka uchinga nivahunde vanji, kuliko kutangola malove alufu kumi la luga ya kukanganya."},{"book":"1 Vakolinso","chapter":"14","verse":"20","text":"Mmakukulupila avangu, munave na mawaso muchi mmana mmajoko. Henga mawaso lenu làlembelewa latandeke malinga mmanu mmakulungwa. Na kuyamba kutenda masambi, mwenu mùlembelewa mùùve muchi mmana mmajoko."},{"book":"1 Vakolinso","chapter":"14","verse":"21","text":"Mmalemba Lanaswe Nang'olo àhawile kuchidoni,"},{"book":"1 Vakolinso","chapter":"14","verse":"22","text":"Bahi kutangola kwa luga ya kukanganya nni chimaiho cha dimongo dya Nnungu kwajili ya vanu vakánkulupila Yesu, henga akee kwajili ya vanu vankulupîla Yesu. Na kuhumya unabii nni chimaiho kwajili ya vanu vankulupîla Yesu, henga akee kwajili ya vanu vakánkulupila Yesu."},{"book":"1 Vakolinso","chapter":"14","verse":"23","text":"Bahi ikàva vanu vammalele vankulupîla Yesu vànikojana pamo, na vanu vammalele nkutandilika kutangola luga dya kukanganya, koka nkwida vanu vakákameke chimutangola au vanu vakánkulupila Yesu, dachi, vakambehaula kuva mwenu mùvele na ding'apedi?"},{"book":"1 Vakolinso","chapter":"14","verse":"24","text":"Henga vanu vammalele vakàva uvahumya unabii, koka nkwida munu akákameke au munu akánkulupila Yesu, àmbekulupihwa na vammalele kuva nang'e nni munu avêle na sambi. Na lammalele lambelapilikana làmbennyukumu,"},{"book":"1 Vakolinso","chapter":"14","verse":"25","text":"na disili dya muntima mwake dìmbepihuliwa, nanang'e àmbetindivala malundi na kumwabudu Nnungu wachidoni, “Muhiu Nnungu àvele pamo na mwenu.”"},{"book":"1 Vakolinso","chapter":"14","verse":"26","text":"Bahi mmakukulupila avangu, tuhaule chamani nano? Pamukojana pamo kumwabudu Nnungu, yumo aimbe luhimu na yunji ahunde na yunji ahumye uhunulo uhalôka kwa Nnungu na yunji atangole kwa luga ya kukanganya na yunji atane àlalá latangolewa. Lammalele latendeke kwajili ya kuvadenga muing'ulupa vanu vankulupîla Yesu."},{"book":"1 Vakolinso","chapter":"14","verse":"27","text":"Vakàpwawa vanu vatangôla luga ya kukanganya, bahi vatangole vavili au vatatu na wala vanapunde, na tena atangole yumo-yumo, na apwawe na munu yunji wa kutana latangolewa."},{"book":"1 Vakolinso","chapter":"14","verse":"28","text":"Henga akanapwawe munu wa kutana, bahi anevo vanu vatangôla luga ya kukanganya vanyalale pankojano wa vanu vankulupîla Yesu, na vatangole chihi chimundamunda uvatangola na Nnungu."},{"book":"1 Vakolinso","chapter":"14","verse":"29","text":"Na manabii vatangole chihi vavili au vatatu na vanu vanji valapime anelo malove latangolêwa."},{"book":"1 Vakolinso","chapter":"14","verse":"30","text":"Henga ikàva pàvele munu ahumya unabii, na munu yunji nkuhunukuliwa lilove lya Nnungu, bahi ayula ahumya unabii, anyalale."},{"book":"1 Vakolinso","chapter":"14","verse":"31","text":"Kwa kuva, mwenu mmammalele mùnahulula yumo-yumo kuhumya unabii, uchinga vammalele vapate kuhundwa na kukamywa mitima."},{"book":"1 Vakolinso","chapter":"14","verse":"32","text":"Manabii vàlembelewa vaitawale inujo ya unabii ivapewije."},{"book":"1 Vakolinso","chapter":"14","verse":"33","text":"Kwa kuva, Nnungu akee Nnungu wa timbwili, ila nni Nnungu wa amani. Malinga chuuvele nnyambo mmakuwa lammalele la vanu vankulupîla Yesu,"},{"book":"1 Vakolinso","chapter":"14","verse":"34","text":"vakongwe vàlembelewa vanyalale chihi nduu mmakojano la vanu vankulupîla Yesu. Vakáluhusiwa kutangola, ila vàlembelewa valivike pahi mamulaka, malinga chiihaula Sheliya."},{"book":"1 Vakolinso","chapter":"14","verse":"35","text":"Ikàva vàvele na chinu cha kuuja, bahi vavauje valume vao kukaya, kwa kuva, nni dihoni kwanga mmahe kutangola pankojano wa vanu vankulupîla Yesu."},{"book":"1 Vakolinso","chapter":"14","verse":"36","text":"Dachi, mùtenda lilove lya Nnungu lìtandikidile kwenu mwenu au lìmwidilidile chihi mwenu weka?"},{"book":"1 Vakolinso","chapter":"14","verse":"37","text":"Ikàva munu àlyona kuva nang'e nni nabii au nni munu wa chinnungu, bahi amale kuva alano laninnembidile mwenu nni malaijo langa Nang'olo."},{"book":"1 Vakolinso","chapter":"14","verse":"38","text":"Henga munu akanalapilikane malove alano, bahi nanang'e anapilikanwe."},{"book":"1 Vakolinso","chapter":"14","verse":"39","text":"Bahi mmakukulupila avangu, lembela namene kuhumya unabii, na munavalimbije vanu kutangola luga dya kukanganya."},{"book":"1 Vakolinso","chapter":"14","verse":"40","text":"Henga lammalele làtendeke muchi chiilembelewa na kwa kupangilila."}]}