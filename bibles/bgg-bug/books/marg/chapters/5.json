{"data":[{"book":"Marg","chapter":"5","verse":"1","text":"Isu nane ai samoythek ne dinne Gerasa pha soh thug um pha Galili khabang iring pha ithua shii thog dun."},{"book":"Marg","chapter":"5","verse":"2","text":"Thiichiih thog ne Isu run è fuang nya lung dang shii, thiichiih pha wieng muang hà rai pha bran jia si iang. Jipha bran shii ne awie ragung è jiang ne um."},{"book":"Marg","chapter":"5","verse":"3","text":"Ai ne idang wieng muang hà rai, hanyie de aishii zum ne chiih-è ajoi mua ro,"},{"book":"Marg","chapter":"5","verse":"4","text":"aishii shiirnai thang è lai wad joi magunde, shiirnai ne biethiak ne lai è dia srane dumrim rek muii. Ai ne bajo gang pha ji è hanyie de aishii azum mua ro."},{"book":"Marg","chapter":"5","verse":"5","text":"Inai de, habiu de, ai ne wieng pha duchoi shii lua ne rai, chiih-è phiingthek hà shan ne lua srane ziak ne awai shii lubao è giao."},{"book":"Marg","chapter":"5","verse":"6","text":"Ai è Isu wuii ruii pha doh mage ne, Isu moe shii ran srane bam ne khung srane gang goh è yao,"},{"book":"Marg","chapter":"5","verse":"7","text":"“Zab è giu pha Hamangkhung-aphuii ro Dufuii, Isu! Na ne gu shii nyie blia um ga? Hamangkhung-aphuii chiang è na gu shii diig aphi rabo!”"},{"book":"Marg","chapter":"5","verse":"8","text":"Ai è ji yao ruii pha ji ne nyieliieshii Isu è ji pha awie ragung shii fuang khia mage bo è yao."},{"book":"Marg","chapter":"5","verse":"9","text":"Ji-è, Isu de aishii sai, “Na beng nyie beng phlei!”"},{"book":"Marg","chapter":"5","verse":"10","text":"Ji è chang srane ai è Isu shii khung ne yao, awie ragung shii ji pha thiig è ruang athoh ge rabo."},{"book":"Marg","chapter":"5","verse":"11","text":"Thiichiih inui pha phiing shii wak brogpho è wak ibrog jia ram ne rai iang pha doh."},{"book":"Marg","chapter":"5","verse":"12","text":"Awie ragung è Isu shii khung srane yao, “Gathek shii ne ji pha wak ibrogthek bucho shii thoh mage bo.”"},{"book":"Marg","chapter":"5","verse":"13","text":"Ji è yao mage ne, Isu è jithek pha awie ragung shii ji pha wak ibrog shii thoh ge. Jipha itham nyi um pha wak ibrog ne khabang hà rei ne ran srane khabang hà biung ne zem dun ro."},{"book":"Marg","chapter":"5","verse":"14","text":"Wak brogpho è jithek re pha doh mage ne ran srane thiigpho chiih-è raigpho shii de zab yao mage, ji è yao mage ne ithek de nyie re dun pha ji riig pha thiichiih shii wuii thog."},{"book":"Marg","chapter":"5","verse":"15","text":"Ithek è Isu moe shii wuii thog mage shii bajo ibuii ibrog è jiang pha bran jine yung wie guii srane khani wie re ne Isu moe shii dug ne rai pha doh, jiè ithek ne ji riig srane rum dun."},{"book":"Marg","chapter":"5","verse":"16","text":"Hanyie thek è ibuiithek jiang pha chiih-è wak ibrogthek shii nyie rek phi pha ji raigpho è ithek shii yao iang."},{"book":"Marg","chapter":"5","verse":"17","text":"Ji-è, thiichiih pha ithek è Isu shii wad khung srane ji pha ithua thoh ne dun bo ne yao."},{"book":"Marg","chapter":"5","verse":"18","text":"Isu è run iliing hà khud ramuii shii ibuiithek è jiang pha bran ji de Isu shii yao, “Gu shii de nathek rog shii dun gieng yi bo.”"},{"book":"Marg","chapter":"5","verse":"19","text":"Ji è yao magunde, Isu è aishii yao din, “Asi, nane idoh nawai hò hà dun srane nawai haliing pho shii Hamangkhung-aphuii è na shii khama bushun rek phi pha ji yao mage bo.”"},{"book":"Marg","chapter":"5","verse":"20","text":"Ji è yao mage ne ji pha bran ne dun srane thiig sua shan ne lua srane Isu è nyie rek phi pha jithek shii zab yao phi. Ji yoi ne ithek de zab wieng dun."},{"book":"Marg","chapter":"5","verse":"21","text":"Isu è khabang khlei pha ithua hà wuii din mage shii, thiisa hà de bran bajo wuii thog."},{"book":"Marg","chapter":"5","verse":"22","text":"Jairus chiih-è thiigpho Jewthek ro Jewthek misiahò pha dumuiithek Isu moe shii wuii thog."},{"book":"Marg","chapter":"5","verse":"23","text":"Jairus è Isu shii doh mage ne khungdang ne yao, “Gu dimi duiine bajo rad muii ro, na ne wuii srane wad è aishii kho phi bo, chiihphado, ai ne gang dinne sieng ruii phro.”"},{"book":"Marg","chapter":"5","verse":"24","text":"Ji è yao mage ne Isu è ji pha bran rog shii wuii dun. Gai thek de Isu rog shii bajo wuii gieng pha ji è Isu moe shii ne zab ley dun."},{"book":"Marg","chapter":"5","verse":"25","text":"Thiisa hà dam snanyi è grab rek ne rad pha bimi jia um iang,"},{"book":"Marg","chapter":"5","verse":"26","text":"Jipha bimi ne bajo maphothek shii wuii ne riig yi ne de, chiih-è bajo bang phi ne mathek rek ne de awie phi. Ai ne wie re khlei pha asi pha bajo muna rad khlei dun."},{"book":"Marg","chapter":"5","verse":"27","text":"Isu è rek pha bliathek yoi mage ne bimi jine ibrog um pha Isu moe shii wuii thog."},{"book":"Marg","chapter":"5","verse":"28","text":"Awai è awai shii yao, “Gu è ai yung shii kho mage arone, gu ne gang re ruii phro.”"},{"book":"Marg","chapter":"5","verse":"29","text":"Bimi jiè Isu yung shii kho mage shii, ai grab rek pha ji ne them dun. Ji-è ai ne awaishii than ruii, ai rad ne diig rek pha ji ne them dun ro."},{"book":"Marg","chapter":"5","verse":"30","text":"Isu è ai ro gang yi pha blu ne khia dun rone thieg, jiè Isu ne ithek shii shan ne riig srane sai, gu yung shii hanyie mukho mage lei?"},{"book":"Marg","chapter":"5","verse":"31","text":"Ai samoythek è chang, “Nyama pha bran na moe shii ley dun pha ji ne nawai de thieg; jiè na ne nyie rek ne sai phlei?”"},{"book":"Marg","chapter":"5","verse":"32","text":"Ji è yao magunde, Isu ne ithek shii athodang pha ai yung shii hanyie mukho ji sow ne riig dun."},{"book":"Marg","chapter":"5","verse":"33","text":"Bimi ji è aishii nyie rek phi pha ji now ne sham ne rum srane Isu lai luii shii wuii ne lagiung niing ne khung ne izai yao."},{"book":"Marg","chapter":"5","verse":"34","text":"Isu è ji pha bimi shii yao, “Gu dimi, naro migi è naro rad pha ji ne gang jong ro, jiè nane sang ne dun bo. Na è diig ne rad pha ji de gang dun bo.”"},{"book":"Marg","chapter":"5","verse":"35","text":"Isu è jithek pha miyao yao ramuii shii, Jairuis hò è muaphothek wuii thog srane Jairus shii yao, “Na dimi ne iy jong dun ro, nyie rek ne Masdo shii nyama diig phi phlei?”"},{"book":"Marg","chapter":"5","verse":"36","text":"Isu è ithek nyie yao5:36: isiie arek ro; dinne nuiihiìa. pha ji ayoi pha rek srane, Jairus shii yao, “Na ne arum chid rabo, migi now mage bo.”"},{"book":"Marg","chapter":"5","verse":"37","text":"Ji è yao srane Isu è gaithek shii anoh pha, Phithar, Jems chiih-è ikhuii Jon shii noh srane thiisa hà wuii dun."},{"book":"Marg","chapter":"5","verse":"38","text":"Ithek Jairus hò hà thog shii, Isu è yoi, ithek ne anomuluii pha ziak ne cho ramuii ro."},{"book":"Marg","chapter":"5","verse":"39","text":"Isu-è iliing hà wuii srane ithek shii yao, “Nathek ne nyie rek ne anomuluii pha rey phlei? Chiih-è nathek nyie rek muii ne choh phlei? Ani ne a-iy ba ro, ai ne men bie ramuii ro.”"},{"book":"Marg","chapter":"5","verse":"40","text":"Ji è yao mage ne ithek ne Isu shii siak, jiè Isu ne ithek shii fuang hà thoh maruii srane ani ji pha aphuii chiih-è amuii chiih-è awai samoy uom shii noh ne ani men pha ùgud bucho hà khud dun."},{"book":"Marg","chapter":"5","verse":"41","text":"Ai è bimi shii awai wad è giak srane yao, “Thalitha, khoum” jine “Bimi duii rone ho pha ji ro, gu è na shii sieng mage bo è yao ramuii ro!”"},{"book":"Marg","chapter":"5","verse":"42","text":"Bimi ji è siengfad srane lua mage, (ai yi dam snanyi rey sha pha bimi ro), ji è rek mage shii, thiichiih um pho thek ne ji riig ne wiengdun."},{"book":"Marg","chapter":"5","verse":"43","text":"Jishii, Isu è ithek shii ji pha miyao ne hanyie shii de ayao rabo ne yao srane yung ne ji pha bimi shii chie pha phi ne chie yi pha yung phro."}]}