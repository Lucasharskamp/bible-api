{"data":[{"book":"Taruxui","chapter":"11","verse":"1","text":"Xɛɛrae nun ngaxakerenyie naxee nu na Yudaya, e naxa a mɛ a si gbɛtɛe fan bara tin Ala xa masenyi ra."},{"book":"Taruxui","chapter":"11","verse":"2","text":"Piyɛri to te Darisalamu, Yuwifi danxaniyatɔɛe naxa a kalamu, «I bara so sunnataree xɔnyi,"},{"book":"Taruxui","chapter":"11","verse":"3","text":"wo birin bara wo dɛge!»"},{"book":"Taruxui","chapter":"11","verse":"4","text":"Awa Piyɛri naxa fe birin tagi raba e bɛ a dangixi ki naxɛ."},{"book":"Taruxui","chapter":"11","verse":"5","text":"A naxa a masen, «N nu na Yafa taa nan kui. N na Ala maxandife tɛmui naxɛ, n naxa laamatunyi to. Se nde naxan maniyaxi dugi xungbe ra, a xirixi a tunxun naanie ma, na naxa goro keli koore ma han n yire."},{"book":"Taruxui","chapter":"11","verse":"6","text":"N naxa a igbɛ a fanyi ra. N naxa xurusee, wula subee, bubusee, nun xɔni birin to a kui."},{"book":"Taruxui","chapter":"11","verse":"7","text":"Xui nde naxa a fala, ‹Piyɛri, keli, i sube nde faxa, i xa a don.›"},{"book":"Taruxui","chapter":"11","verse":"8","text":"Kɔnɔ n naxa a fala, ‹Ade, Marigi. N mu nu se raharamuxi don sinden, xa na mu a ra se sɛniyɛntare.›"},{"book":"Taruxui","chapter":"11","verse":"9","text":"Xui naxa wɔyɛn n bɛ a firin nde, ‹Ala bara naxan nasɛniyɛn i naxa a fala a sɛniyɛntare.›"},{"book":"Taruxui","chapter":"11","verse":"10","text":"Na naxa raba sanya saxan. Na xanbi, a birin man naxa te koore ma.»"},{"book":"Taruxui","chapter":"11","verse":"11","text":"«Na tɛmui mixi saxan, naxee nu xɛɛxi n yire kelife Sesare, e naxa ti muxu xa banxi naadɛ ra."},{"book":"Taruxui","chapter":"11","verse":"12","text":"Ala Xaxili naxa a masen n bɛ a muxu birin xa siga, a hali n mu siikɛ. Yi xɛmɛ senni naxee yi ki, e fan naxa n mati naa. Muxu to so Koroneliyo xɔnyi,"},{"book":"Taruxui","chapter":"11","verse":"13","text":"a naxa a yaba muxu bɛ a malekɛ toxi a xa banxi kui ki naxɛ. Malekɛ naxa a masen a bɛ, ‹Mixi xɛɛ Yafa, a xa fa Simɔn na, e naxan xili falama Piyɛri."},{"book":"Taruxui","chapter":"11","verse":"14","text":"A fama masenyi tide i bɛ, i tan nun i xa mixi birin kisima naxan saabui ra.›»"},{"book":"Taruxui","chapter":"11","verse":"15","text":"«N to so wɔyɛnfe, Ala Xaxili Sɛniyɛnxi naxa goro e ma alɔ a goro won ma ki naxɛ a fɔlɛ."},{"book":"Taruxui","chapter":"11","verse":"16","text":"N fa ratu Marigi xa masenyi ma, ‹Yaya bara mixi xunxa ye xɔɔra, kɔnɔ Ala Xaxili Sɛniyɛnxi fama gorode wo ma.›"},{"book":"Taruxui","chapter":"11","verse":"17","text":"Ala to bara e ki alɔ a won kixi ki naxɛ, won tan naxee danxaniyaxi Isa Ala xa Mixi Sugandixi ma, a nu lan n xa Ala matandi?»"},{"book":"Taruxui","chapter":"11","verse":"18","text":"E to na mɛ, e naxa dundu, e naxa Ala matɔxɔ, «Ala bara tuubi ragiri si gbɛtɛe fan bɛ, alako e fan xa kisi.»"},{"book":"Taruxui","chapter":"11","verse":"19","text":"Isa fɔxirabirɛ naxee yensen Etiyɛn faxa xanbi ɲaxankatɛ saabui ra, e naxa siga han Fenisiya, Sipiri, nun Antiyɔki. E nu Ala xa masenyi kawandima Yuwifie nan bɛ."},{"book":"Taruxui","chapter":"11","verse":"20","text":"Kɔnɔ Sipirikae nun Sirenikae naxee nu na e ya ma, e to siga Antiyɔki, e naxa Marigi Isa xa xibaaru fanyi masen Girɛkikae fan bɛ."},{"book":"Taruxui","chapter":"11","verse":"21","text":"Marigi xɔnyɛ nu na e ma. Mixi gbegbe naxa danxaniya, e naxa tuubi Marigi ma."},{"book":"Taruxui","chapter":"11","verse":"22","text":"Darisalamu danxaniyatɔɛ ɲama to na fe mɛ, e naxa Baranabasi xɛɛ Antiyɔki."},{"book":"Taruxui","chapter":"11","verse":"23","text":"A to so naa, a naxa ɲɛlɛxin Ala xa hinnɛ tofe ra. A naxa e ralimaniya, e xa danxaniya Marigi ma."},{"book":"Taruxui","chapter":"11","verse":"24","text":"Baranabasi, mixi fanyi nan nu a ra. A nu rafexi danxaniya nun Ala Xaxili Sɛniyɛnxi ra. Ɲama gbegbe naxa danxaniya Marigi ma."},{"book":"Taruxui","chapter":"11","verse":"25","text":"Na xanbi, Baranabasi naxa siga Tarise Sɔlu fende."},{"book":"Taruxui","chapter":"11","verse":"26","text":"A to a to, a naxa fa a ra Antiyɔki. E nun danxaniyatɔɛe nan nu e malanma naa ɲɛ keren birin bun ma. E naxa mixi gbegbe xaran. Isa fɔxirabirɛ naxee nu na Antiyɔki, nee nan singe «Isayanka» xili sɔtɔ."},{"book":"Taruxui","chapter":"11","verse":"27","text":"Na tɛmui, namiɲɔnmɛ ndee naxa goro Antiyɔki, kelife Darisalamu."},{"book":"Taruxui","chapter":"11","verse":"28","text":"Naxan nu xili Agabu, na naxa ti, a fa a fala Ala Xaxili Sɛniyɛnxi saabui ra, a kaamɛ xungbe fama sinde duniɲa birin ma. Na fe raba mangɛ Kilɔdi xa waxati nɛ."},{"book":"Taruxui","chapter":"11","verse":"29","text":"Isa fɔxirabirɛe naxa lan a ma e xa Yudaya ngaxakerenyie mali harige ra, kankan nɔma naxan na."},{"book":"Taruxui","chapter":"11","verse":"30","text":"E naxa a so Baranabasi nun Sɔlu yi ra katarabi kuntigie ma."}]}