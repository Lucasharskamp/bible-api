{"data":[{"book":"1 Samueri","chapter":"10","verse":"1","text":"Zvino Samueri akatora chinu chamafuta akadurura pamusoro waSauro akamutsvoda uye akati, “Jehovha haana kukuzodza here kuti uve mutungamiri wenhaka yake?"},{"book":"1 Samueri","chapter":"10","verse":"2","text":"Pauchabva pandiri nhasi, uchasangana navarume vaviri pedyo neguva raRakeri, paZeriza pamuganhu waBhenjamini. Vachati kwauri, ‘Mbongoro dzawakaenda kundotsvaga dzakawanikwa. Zvino baba vako havachafungi nezvadzo asi vava kufunganya pamusoro pako. Vava kungobvunza vachiti, “Ndichaiteiko nezvomwanakomana wangu?” ’"},{"book":"1 Samueri","chapter":"10","verse":"3","text":"“Ipapo uchapfuurira mberi kubva ipapo kusvikira wasvika pamuti mukuru weTabhori. Varume vatatu vanenge vachienda kuna Mwari kuBheteri vachasangana newe ipapo. Mumwe achange akatakura mbudzana nhatu, mumwe marofu matatu echingwa, uye mumwe dende rewaini."},{"book":"1 Samueri","chapter":"10","verse":"4","text":"Vachakukwazisa vagokupa marofu maviri echingwa, auchatambira kubva kwavari."},{"book":"1 Samueri","chapter":"10","verse":"5","text":"“Mushure maizvozvo uchaenda kuGibhea, Gomo raMwari, kune boka ravarwi vavaFiristia. Pamunenge mava kusvika kuguta iri, muchasangana nedungwe ravaprofita vachidzika kubva kunzvimbo yakakwirira, mitengeranwa, tambureni, nenyere nembira, zvichiridzwa mberi kwavo, uye vanenge vachiprofita."},{"book":"1 Samueri","chapter":"10","verse":"6","text":"Mweya waJehovha uchauya pamusoro pako nesimba uye uchaprofita pamwe chete navo, uye uchashandurwa ugova mumwe munhu."},{"book":"1 Samueri","chapter":"10","verse":"7","text":"Kana zviratidzo izvi zvangozadziswa, ita chinhu chipi nechipi chinowanikwa noruoko rwako kuti ruite, nokuti Mwari anewe."},{"book":"1 Samueri","chapter":"10","verse":"8","text":"“Tungamira mberi kwangu udzike kuGirigari. Zvirokwazvo ndichauya kwauri kuti ndizobayira zvipiriso zvinopiswa nezvipiriso zvokuwadzana, asi unofanira kundimirira kwamazuva manomwe kusvikira ndauya kwauri ndigokuudza zvaunofanira kuita.”"},{"book":"1 Samueri","chapter":"10","verse":"9","text":"Sauro akati achangotendeuka kuti abve pana Samueri, Mwari akashandura mwoyo waSauro, uye zviratidzo zvose izvi zvakazadziswa zuva iroro."},{"book":"1 Samueri","chapter":"10","verse":"10","text":"Pavakasvika kuGibhea, akasangana neboka ravaprofita; Mweya waMwari wakauya pamusoro pake nesimba, uye akabatana navo mukuprofita kwavo."},{"book":"1 Samueri","chapter":"10","verse":"11","text":"Vose vakanga vachimuziva kare vakati vamuona achiprofita pamwe chete navaprofita, vakabvunzana vachiti, “Chiiko ichi chaitika kumwanakomana waKishi? Sauro ava pakati pavaprofitawo here?”"},{"book":"1 Samueri","chapter":"10","verse":"12","text":"Mumwe murume aigarako akapindura achiti, “Zvino baba vavo ndiani?” Saka chakava chirevo chokuti, “Sauro ava pakati pavaprofitawo here?”"},{"book":"1 Samueri","chapter":"10","verse":"13","text":"Mushure mokunge Sauro apedza kuprofita, akaenda kunzvimbo yakakwirira."},{"book":"1 Samueri","chapter":"10","verse":"14","text":"Zvino babamunini vaSauro vakamubvunza iye nomuranda wake vachiti, “Makanga muripiko?”"},{"book":"1 Samueri","chapter":"10","verse":"15","text":"Babamunini vaSauro vakati, “Ndiudzei kuti Samueri akati kudii kwamuri.”"},{"book":"1 Samueri","chapter":"10","verse":"16","text":"Sauro akapindura achiti, “Akatiudza pachena kuti mbongoro dzakanga dzawanikwa.” Asi haana kuudza babamunini vake nezvoumambo zvakanga zvataurwa naSamueri."},{"book":"1 Samueri","chapter":"10","verse":"17","text":"Samueri akadana vanhu veIsraeri kuna Jehovha paMizipa"},{"book":"1 Samueri","chapter":"10","verse":"18","text":"akati kwavari, “Zvanzi naJehovha Mwari weIsraeri: ‘Ndakabudisa Israeri muIjipiti, uye ndakakudzikinurai kubva kusimba reIjipiti noumambo hwose hwaikudzvinyirirai.’"},{"book":"1 Samueri","chapter":"10","verse":"19","text":"Asi iye zvino maramba Mwari wenyu, anokuponesai panjodzi dzenyu nenhamo dzenyu. Uye makati, ‘Kwete, isai mambo pamusoro pedu.’ Saka zvino chiuyai pamberi paJehovha muri mumarudzi enyu nedzimba dzenyu.”"},{"book":"1 Samueri","chapter":"10","verse":"20","text":"Samueri paakauyisa marudzi eIsraeri pedyo, rudzi rwaBhenjamini rwakasarudzwa."},{"book":"1 Samueri","chapter":"10","verse":"21","text":"Ipapo akauyisa mberi rudzi rwaBhenjamini, mhuri nemhuri, uye imba yaMatiri yakasarudzwa. Pakupedzisira, Sauro mwanakomana waKishi akasarudzwa. Asi pavakamutsvaka haana kuwanikwa."},{"book":"1 Samueri","chapter":"10","verse":"22","text":"Saka vakabvunzazve Jehovha, vachiti, “Murume uyu ati auya pano here?”"},{"book":"1 Samueri","chapter":"10","verse":"23","text":"Vakamhanya vakamuburitsa, uye paakamira pakati pavanhu, akanga akareba kupfuura vamwe vose kubva pamafudzi kusvika kumusoro."},{"book":"1 Samueri","chapter":"10","verse":"24","text":"Samueri akati kuvanhu vose, “Muri kumuona here munhu asarudzwa naJehovha? Hapana mumwe munhu akaita saye pakati pavanhu vose.”"},{"book":"1 Samueri","chapter":"10","verse":"25","text":"Samueri akatsanangurira vanhu mitemo youmambo uhu. Akainyora pasi mubhuku akariisa pamberi paJehovha. Ipapo Samueri akaudza vanhu kuti vaende mumwe nomumwe kumba kwake."},{"book":"1 Samueri","chapter":"10","verse":"26","text":"Sauro akaendawo kumba kwake kuGibhea, achiperekedzwa navarume voumhare vane mweya yakanga yabatwa naMwari."},{"book":"1 Samueri","chapter":"10","verse":"27","text":"Asi dzimwe nhubu dzakati, “Murume uyu angatiponesa sei?” Vakamuzvidza vakasamuvigira zvipo. Asi Sauro akaramba anyerere."}]}