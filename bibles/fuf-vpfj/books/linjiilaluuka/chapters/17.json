{"data":[{"book":"LINJIILA LUUKA","chapter":"17","verse":"1","text":"Iisaa wi'i taalibaaɓe mun ɓen: «Alaa no peggal ronkirta arirde, kono bone wonanii on wonɗo sabu ɗun."},{"book":"LINJIILA LUUKA","chapter":"17","verse":"2","text":"Haray ko ɓuri mo moƴƴande ko kolmbireede tuntere hayre, o bugee ka baharu edii o wonude sabu gokkun e koy paykoy feggaade."},{"book":"LINJIILA LUUKA","chapter":"17","verse":"3","text":"Reenee hoore mon!"},{"book":"LINJIILA LUUKA","chapter":"17","verse":"4","text":"Awa kadi si o bonnii on laabi jeeɗiɗi e nder ɲallal, o yiltitoyike e mon laabi jeeɗiɗi hara himo wi'a: ‹mi tuubii›, on yaafoto mo.»"},{"book":"LINJIILA LUUKA","chapter":"17","verse":"5","text":"Sahaabaaɓe* ɓen wi'i Koohoojo on: «Ɓeydanee men gomɗinal.»"},{"book":"LINJIILA LUUKA","chapter":"17","verse":"6","text":"Onsay Koohoojo on wi'i ɓe: «Hay si tawii gomɗinal mon ngal no fota e abbere bene, harayno on waaway yamirde kii ndologahi, wi'on: ‹Ɓoro, iroyoɗaa ka tumbo baharu!›, onsay ki ɗoftoto on."},{"book":"LINJIILA LUUKA","chapter":"17","verse":"7","text":"«Hara ko hombo e mon, si no mari kurkaaduujo remoowo maa ngaynaako, wi'ata on no o iwtiri golle: ‹Aru ɲaamaa›?"},{"book":"LINJIILA LUUKA","chapter":"17","verse":"8","text":"Kono ka liddu ɗun, o wi'ay mo: ‹Moƴƴinanan ko mi ɲaama, ɓornoɗaa si ɓannanaa mi. Si mi gaynii ɲaamude yara, onsay an kadi a ɲaamay yaraa›."},{"book":"LINJIILA LUUKA","chapter":"17","verse":"9","text":"Hara o mantay on kurkaaduujo fii o waɗii ko o yamiraa kon?"},{"book":"LINJIILA LUUKA","chapter":"17","verse":"10","text":"Onon kadi wano non, si on waɗii ko yamiraɗon kon fow, wi'ee: ‹Menen ko men kurkaaduuɓe meereeɓe, ko ko men haani waɗude tun men waɗi.› »"},{"book":"LINJIILA LUUKA","chapter":"17","verse":"11","text":"E nder yaadu makko ndun Yerusalaam, kanko Iisaa o rewri hakkunde diiwal *Samariiya ngal e diiwal Jaliilu ngal."},{"book":"LINJIILA LUUKA","chapter":"17","verse":"12","text":"Wa fewndo ko o naataynoo e hoɗo, yimɓe sappo ɓe ɗamajan nangi sutii fottugol e makko, ɓe dartii ka woɗɗi,"},{"book":"LINJIILA LUUKA","chapter":"17","verse":"13","text":"ɓe ewnii, ɓe wi'i: «Iisaa, ko onon yo Karamoko'en! Yurminee men!»"},{"book":"LINJIILA LUUKA","chapter":"17","verse":"14","text":"Ɓay o yi'ii ɓe, o wi'i ɓe: «Yahee hollitoyoɗon *yottinooɓe sadaka ɓen.»"},{"book":"LINJIILA LUUKA","chapter":"17","verse":"15","text":"Ɓay goɗɗo e maɓɓe tawii sellinaama, o yiltitii e hoore himo ewnoo manta Alla."},{"book":"LINJIILA LUUKA","chapter":"17","verse":"16","text":"Hawri on neɗɗo ko Samariyankeejo. O ari, o yani e ley koyɗe Iisaa, o weltanii mo."},{"book":"LINJIILA LUUKA","chapter":"17","verse":"17","text":"Onsay Iisaa ƴetti haala kan, wi'i: «Hinaa ɓe sappoo non ɓe sellinaama, ɓe laaɓii? Awa ko honto njeenayooɓe luttuɓe ɓen woni?"},{"book":"LINJIILA LUUKA","chapter":"17","verse":"18","text":"Hinaa hay gooto e maɓɓe yiltitaaki fii mantugol Alla si wonaa oo janano ɗoo tun?»"},{"book":"LINJIILA LUUKA","chapter":"17","verse":"19","text":"Onsay o wi'i on: «Immo yahaa, gomɗinal maa ngal hisinii ma.»"},{"book":"LINJIILA LUUKA","chapter":"17","verse":"20","text":"Ɲande goo *Fariisiyaaɓe ɓen landii mo kanko Iisaa ko honde tuma *laamu Alla ngun arata. Iisaa jaabii ɓe, wi'i: «Laamu Alla ngun ardataa no yi'orta."},{"book":"LINJIILA LUUKA","chapter":"17","verse":"21","text":"Wi'etaake ‹hingu ɗoo!› maa ɗun ‹hingu ɗaa!›, ko fii mi andinii on, laamu Alla ngun no e mon.»"},{"book":"LINJIILA LUUKA","chapter":"17","verse":"22","text":"Onsay o wi'i taalibaaɓe makko ɓen: «Saa'i aroyay nde faaleteɗon yi'ude wootere e ɲalaaɗe *Ɓii-Aaden on, kono on yi'oytaa nde."},{"book":"LINJIILA LUUKA","chapter":"17","verse":"23","text":"On wi'oyte ‹himo ɗoo!› maa ‹himo ɗaa!› Wota on hammir ton, wota on dogir ton."},{"book":"LINJIILA LUUKA","chapter":"17","verse":"24","text":"Awa ko wano maƴannde maƴirta non, jalba gila nano haa e ɲaamo ka weeyo, ko wano non ardu Ɓii-Aaden on woniroyta ka ɲalaande mun."},{"book":"LINJIILA LUUKA","chapter":"17","verse":"25","text":"Kono ɗoo e ɗun, bee o tampa fota, nguu jamaanu ɗoo hawka mo."},{"book":"LINJIILA LUUKA","chapter":"17","verse":"26","text":"«Ko waɗunoo kon fewndo jamaanu Nuuhu, waɗoyay kadi ka ɲalaaɗe ado artugol Ɓii-Aaden on."},{"book":"LINJIILA LUUKA","chapter":"17","verse":"27","text":"Ko fii fewndo Nuuhu, hari yimɓe ɓen no ɲaamaynoo yara, no jomba jombanee, haa ɲande Nuuhu naatunoo ka laana. Onsay waamere nden ari, muli luttuɓe ɓen fow."},{"book":"LINJIILA LUUKA","chapter":"17","verse":"28","text":"«Ko wano non kadi e fewndo jamaanu Luutu, yimɓe ɓen no ɲaamaynoo yara, sooda soodita, tuta darna."},{"book":"LINJIILA LUUKA","chapter":"17","verse":"29","text":"Kono nde Luutu yaltunoo *Saduuma, mbollan yiite iwruno ka kammu yani e maɓɓe, muli ɓe fow."},{"book":"LINJIILA LUUKA","chapter":"17","verse":"30","text":"«Ko wano non kadi woniroyta ɲande Ɓii-Aaden on feeɲiti."},{"book":"LINJIILA LUUKA","chapter":"17","verse":"31","text":"Nden ɲande, on wonɗo ka fowtorde hoore suudu mun wota tippano piiji mun wonɗi ɗin ka nder suudu. Wano non kadi on wonɗo ka ngesa wota yiltito ka mun."},{"book":"LINJIILA LUUKA","chapter":"17","verse":"32","text":"Anditee fii sonnaajo Luutu on."},{"book":"LINJIILA LUUKA","chapter":"17","verse":"33","text":"Kala ɗaɓɓuɗo no dandira ngurndan mun, ɗan hayriray mo, kono kala non mo ngurndan mun hayrinaa, o dandoyay ɗan."},{"book":"LINJIILA LUUKA","chapter":"17","verse":"34","text":"«Mi andinii on kadi, e nden jemmaare ɗon, yimɓe ɗiɗo waaloduɓe e danki wooti, goɗɗo e maɓɓe ƴettete, oya on lutta."},{"book":"LINJIILA LUUKA","chapter":"17","verse":"35","text":"Wano non kadi, rewɓe ɗiɗo wonɓe unidude, goɗɗo e maɓɓe ƴettete, oya on lutta."},{"book":"LINJIILA LUUKA","chapter":"17","verse":"36","text":"Awa kadi yimɓe ɗiɗo wonduɓe e ngesa woota, gooto e maɓɓe ƴettete, oya on lutta.»"},{"book":"LINJIILA LUUKA","chapter":"17","verse":"37","text":"Taalibaaɓe ɓen wi'i mo: «Koohoojo amen, hara ko honto ɗun waɗoyta?»"}]}