{"data":[{"book":"Zekaria","chapter":"12","verse":"1","text":"Iri ndiro shoko raJehovha pamusoro peIsraeri. Jehovha, iye anotatamura matenga, anoteya nheyo dzenyika, uye anoumba mweya womunhu uri mukati make, anoti:"},{"book":"Zekaria","chapter":"12","verse":"2","text":"“Ndichaita kuti Jerusarema rive mukombe uchadzedzeresa ndudzi dzose dzavanhu vakapoteredza. Judha ichakombwa pamwe chete neJerusarema."},{"book":"Zekaria","chapter":"12","verse":"3","text":"Pazuva iro, ndudzi dzose dzenyika padzichaungana kuti dzirirwise, ndichaita kuti Jerusarema rive ibwe risingazungunuswi kundudzi dzose. Vose vachaedza kurizungunusa vachazvikuvadza."},{"book":"Zekaria","chapter":"12","verse":"4","text":"Pazuva iro ndicharova bhiza rimwe nerimwe nokutya uye mutasvi waro nokupenga,” ndizvo zvinotaura Jehovha. “Ndicharamba ndakatarira paimba yaJudha, asi ndichapofumadza mabhiza ose endudzi."},{"book":"Zekaria","chapter":"12","verse":"5","text":"Ipapo vatungamiri veJudha vachati mumwoyo yavo, ‘Vanhu veJerusarema vakasimba, nokuti Jehovha Wamasimba Ose ndiye Mwari wavo.’"},{"book":"Zekaria","chapter":"12","verse":"6","text":"“Pazuva iro ndichaita kuti vatungamiri veJudha vaite segango pakati pehuni, uye sezhenje romoto pakati pezvisote. Vachaparadza kurudyi nokuruboshwe ndudzi dzose dzavanhu vakapoteredza, asi Jerusarema richaramba riri panzvimbo paro."},{"book":"Zekaria","chapter":"12","verse":"7","text":"“Jehovha achaponesa misha yeJudha kutanga, kuitira kuti kukudzwa kweimba yaDhavhidhi uye nokwavagari vomuJerusarema kurege kupfuura kweJudha."},{"book":"Zekaria","chapter":"12","verse":"8","text":"Pazuva iroro Jehovha achadzivirira vaya vagere muJerusarema, zvokuti anoshayiwa simba pakati pavo achava saDhavhidhi, uye imba yaDhavhidhi ichava saMwari, soMutumwa waJehovha anoenda pamberi pavo."},{"book":"Zekaria","chapter":"12","verse":"9","text":"Pazuva iroro ndichaenda kundoparadza ndudzi dzose dzinorwisa Jerusarema."},{"book":"Zekaria","chapter":"12","verse":"10","text":"“Uye ndichadurura mweya wenyasha newokunyengetera paimba yaDhavhidhi uye napavagari veJerusarema. Vachatarisa kwandiri, iye wavakabaya, uye vachamuchema souya anochema mwana wake mumwe oga, uye vachachema kwazvo souya anochema mwanakomana wedangwe."},{"book":"Zekaria","chapter":"12","verse":"11","text":"Pazuva iro muJerusarema muchava nokuchema kukuru sokuchema kweHadhadhi Rimoni mubani reMegidho."},{"book":"Zekaria","chapter":"12","verse":"12","text":"Nyika ichachema, mhuri imwe neimwe iri yoga, nevakadzi vavo vari voga:"},{"book":"Zekaria","chapter":"12","verse":"13","text":"mhuri yeimba yaRevhi navakadzi vavo, mhuri yaShimei navakadzi vavo,"},{"book":"Zekaria","chapter":"12","verse":"14","text":"uye nedzimwe mhuri dzose navakadzi vavo."}]}