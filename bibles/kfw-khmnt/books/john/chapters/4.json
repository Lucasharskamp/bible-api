{"data":[{"book":"John","chapter":"4","verse":"1","text":"Jisu'n John neek-ah siamruoi tamwiai baptize amintho tikha Pharisee ngai'n inleijet,"},{"book":"John","chapter":"4","verse":"2","text":"Ka etakchu, baptize kamintho kha Jisu lei-emak takkha asiamruoi ngai in-eii."},{"book":"John","chapter":"4","verse":"3","text":"Hiwa chonghi Jisu'n aleijet phakhan, Ama'n Judea mathaanna Galilee ah aleikirnook;"},{"book":"John","chapter":"4","verse":"4","text":"halli Samaria ram rakaanli sisik kha alei eii."},{"book":"John","chapter":"4","verse":"5","text":"Samaria ah Sychar inti khuopui, Jacob in asapa Joseph diang ileipeii leimun koolla aheiwa. Inphut 33:19; Josh 24:32"},{"book":"John","chapter":"4","verse":"6","text":"Jacob tuikhur kha khawakhan aleiom, Jisu'n akasikha aleipoongnga, tuikhur koolla alei in-ong. Kani indingdeng phakhan alei eii."},{"book":"John","chapter":"4","verse":"7","text":"Samaritan numeisa inkhat tui kachoi aheiwa, khat-um Jisu'n numeisanu diang aleiti, “Keidiang insik-ah tui napero.”"},{"book":"John","chapter":"4","verse":"8","text":"Ajarchu asiamruoi ngaikha khopuiya baksik-ah bakphur karacho inleisi."},{"book":"John","chapter":"4","verse":"9","text":"Samaritan numeisanu khan aleimasang, “Angjarra Jihudi nang in, Samaritan numeisa keidiang tui insik-ah ninanime?” ajarchu Jihudi ngai chu Samaritan ngai'n inliingna rabing khat-um kheeng inliingnamu.4:9. Jihudi ngai chu Samaritan ngai'n inliingna rabing khat-um kheeng inliingnamu; emakli Jihudi ngai chu Samaritan ngaile inlopnasik iteii arei ommak. Ezra 4:1; Neh 4:1-2"},{"book":"John","chapter":"4","verse":"10","text":"Jisu'n aleimasang, “Nang in Pathian kutchoi kha naleijetngai suok-ah khat-um nangdiang tui insik-ah kanani amahi naleijet inchu, nang in amadiang naleinisik eii, halli ama'n nangdiang ringna tuikha analeipesik eii.”"},{"book":"John","chapter":"4","verse":"11","text":"Numeisanu khan aleiti, “Ocha” “Nangchu tuiluok nasik neimakche, tuikhur hi inthuuk. Hu makheiya khawa ringna tuikha naleisik me?"},{"book":"John","chapter":"4","verse":"12","text":"Hiwa tuikhur kanaleipeii, ama sangai khat-um asadon rakip ngai'n in-in, keini kinpa Jacob neek-ah nalokwiaibe?”"},{"book":"John","chapter":"4","verse":"13","text":"Jisu'n aleimasang, “ Hiwa tui ka-in miring rakip khachu woikhat araalpinook sik eii,"},{"book":"John","chapter":"4","verse":"14","text":"Takkha kei'n kapesik tuikha ka-in ama khachu woikhat inlet-ah tuikaraal omnuni. Kei'n amadiang kapesik tui khan amadiang tuiring inchangta kumsoot ringna kha esik eii.”"},{"book":"John","chapter":"4","verse":"15","text":"Numeisanu khan amadiang aleiti “Karu, khawa tuikha keidiang napero! Tichu kei'n woikhat tuikaraal ommaknasik, khat-um woikhat tui kachoi kaheiwa maknasik.”"},{"book":"John","chapter":"4","verse":"16","text":"Jisu'n numeisanu diang aleiti, “Si inlang naruothar juokoiro, halli heikirnook ro.”"},{"book":"John","chapter":"4","verse":"17","text":"Numeisanu in aleimasang, “Kei karuothar ommak.”"},{"book":"John","chapter":"4","verse":"18","text":"Ajarchu nang pasal ra-ngadiang inn naneijei, halli tuun tuunna niompui pasal kha-um nang naruothar emak. Nang in inthiang kha nariljei.”"},{"book":"John","chapter":"4","verse":"19","text":"Numeisanu khan aleimasang, Karu, “Kei'n kamujei nang Pathian chongkachoi na eii.”"},{"book":"John","chapter":"4","verse":"20","text":"“Keini kinpi kinpu ngai'n hiwa chingbung hin Pathian chubei inleitho, takkha nangni Jihudi ngai inchu Jerusalem khankeeng Pathian chubei nithonasik mun ningti.”"},{"book":"John","chapter":"4","verse":"21","text":"Jisu'n numeisanu diang aleiti, “Numeisa, Keidiang ngamnaro, miring ngai'n Pa Pathian kha hiwa chingbung emakli Jerusalem ma chubei inthomaknasik aphakha aheiwasik eii."},{"book":"John","chapter":"4","verse":"22","text":"Nangni'n ning ijetmak kha chubei ningtho; takkha keini chu kin-ijetkha chubei kintho, ajarchu sanminringna kha Jihudi diangnga inphut kajuo eii."},{"book":"John","chapter":"4","verse":"23","text":"Takkha aphakha ahongjei khat-um tuun aphakha ejei, inthiangnga chubei katho ngai'n Pa Pathian kha ratha khat-um akadik ah chubei inthosik eii, Pa Pathian khan inmani ka-ang ngai'n chubei inhongtho kha a-entok."},{"book":"John","chapter":"4","verse":"24","text":"Pathian chu Ratha eii, khat-um amadiang chubei katho ngai'n ratha khat-um akadik ah chubei inthosik eii.”"},{"book":"John","chapter":"4","verse":"25","text":"Numeisanu khan amadiang aleiti, “Kei'n kajet Messiah (Christa tia inkoi) kha ajuosik eii, Ama'n ajuo phakhan, keini diang angrakip kha narilpisik eii.”"},{"book":"John","chapter":"4","verse":"26","text":"Jisu'n numeisanu diang aleimasang, “Nangle inbiak-ah kaom keihi ama kha ka eii.”"},{"book":"John","chapter":"4","verse":"27","text":"Khawapha takkhan asiamruoi ngaikha inheitung, khat-um ama'n numeisanu khale inlei-inbiak inmupha khan asiamruoi ngai'n inleingak, takkha tuteii innum, “Angme nimanuom?” emakli, “Angjarra numeisanu hile thurchi nithome?” tia leirakelmu."},{"book":"John","chapter":"4","verse":"28","text":"Numeisanu kha atuibeel da-ah, khuopui tiang aleisi, halli mipui ngaidiang aleirilpi,"},{"book":"John","chapter":"4","verse":"29","text":"“Heiwaru, kei ileitho rakip jarra karilwiak miring kha juo-enru. Ama hi Messiah lei-emak niabe?”"},{"book":"John","chapter":"4","verse":"30","text":"Inmani ngai'n khuopui inmathaanna Jisu diang inheiwa."},{"book":"John","chapter":"4","verse":"31","text":"Khawa phakhan, “Karu, bakphur lekkhat bakro!” tia asiamruoi ngai'n ama kha inleimatheem."},{"book":"John","chapter":"4","verse":"32","text":"Takkha ama'n inmani diang aleiti, “Nangni ijetmak bakphur kha kei kanei.”"},{"book":"John","chapter":"4","verse":"33","text":"Khawa jarra asiamruoi ngai'n inkhatli khatdiang inlei inti, “Tu miring inkhat in amasik bakphur heikachoipi inombe?”"},{"book":"John","chapter":"4","verse":"34","text":"Jisu'n inmani diang aleiti, “Kei kabu chu” “Kei kanajuotirpa imanuom katho khat-um ama chuon huui kamintung kha eii."},{"book":"John","chapter":"4","verse":"35","text":"Nangni'n ‘Tha mili esuoli lei rakhoolpha eii timak chuwabe?’ Takkha kei'n nangni diang kanati, khuo thir-inlang leirajei kha enru; lei ngaikha aminjei khat-um lei rakhoolpha ejei!"},{"book":"John","chapter":"4","verse":"36","text":"Lei karakhool mi kha arakhool man achang halli akara kha kumsoot ringna sik-ah akhomchun; ajarchu kawor pa-um karakhool pa-um inrok suomnasik eii."},{"book":"John","chapter":"4","verse":"37","text":"Chongngil ileiti kha adik, ‘Miring khat in aru awor halli miring inkhat in arakhool.’"},{"book":"John","chapter":"4","verse":"38","text":"Kei'n nangni itho ka-emak chuon munkhan akara karakhool sik-ah kinatir ejei; aleiilaak mi ngai'n chuon inleithojei, halli inmani chuonleitho khan nangni'n ninghoi kha eii.”"},{"book":"John","chapter":"4","verse":"39","text":"“Kei ileitho rakip ama'n atiwiak” iti numeisanu sakhi jarra khawa khopuiya kaom Samaritan mi katamtak in Jisu diang inlei-ngamna."},{"book":"John","chapter":"4","verse":"40","text":"Samaritan mi ngai'n amadiang inheiwa phakhan, inmanile omsuomrui tia amadiang inleimatheem, halli Jisu'n inmani ngaile khawa munkhan nini aleiom."},{"book":"John","chapter":"4","verse":"41","text":"Halli ama chongril khan miring katamtak-um ngamna inleineinook."},{"book":"John","chapter":"4","verse":"42","text":"Halli inmani'n numeisanu diang inleiti, “Tuunchu keini'n kinngamnajei, nang in nati jarra emak, takkha keini kinpum tak-in amadiang kinrangaijei, khat-um keini'n kinjetjei khachu amahi inthiangnga manmasituol kakatanpa kha a-eii.”"},{"book":"John","chapter":"4","verse":"43","text":"Khawa nini thengnga, Jisu'n Galilee ah aleisi."},{"book":"John","chapter":"4","verse":"44","text":"Ma apumtak in aleiti, “Pathian chongkachoi ngaikha inramtak inchu khoya thomu.” Matt 13:57; Luk 4:24"},{"book":"John","chapter":"4","verse":"45","text":"Khawa jarra ama'n Galilee aheitung phakhan, Galilee mi ngai'n ama kha katha-ah inleidon, ajarchu Jerusalemma rakaanna kahoi khan inmani ngaikha inleisi khat-um ama'n kahoi suungnga ileitho rakip ngaikha inleimu. Jn 2:23"},{"book":"John","chapter":"4","verse":"46","text":"Halli Jisu'n Galilee suungnga Cana inti, ama'n tuikha theibomju aleimin-uolna ramkhan inlet-ah aheiwa. Halli Capernaumma asapa kanapi kalok kalian miring inkhat aleiom. Jn 2:1-11"},{"book":"John","chapter":"4","verse":"47","text":"Ama'n Jisu kha Judea makheiya Galilee ah aheiwa tikha aleijet phakhan, ama'n Jisu diang asiya ajuoti, kasapa najomindam piro tia chubei aleitho, ajarchu ama kha thisik thoa omjei."},{"book":"John","chapter":"4","verse":"48","text":"Jisu'n amadiang aleiti, “Chuon inlak khat-um ngak kaom ningmu maklaiseng nangni'n ngamnanutun.”"},{"book":"John","chapter":"4","verse":"49","text":"Kalok kalianpa'n Jisu diang aleiti, “Karu, kasapa thima-ah keile inruoiya situi.”"},{"book":"John","chapter":"4","verse":"50","text":"Jisu'n amadiang aleiti, “Sitro; nang nasapa aringsik eii!”"},{"book":"John","chapter":"4","verse":"51","text":"Inn tiang asina lamma ama suok ngai'n intongpuiya, halli nasapa aringjei tia inleitipi."},{"book":"John","chapter":"4","verse":"52","text":"Ama'n inmani diang aleirakel asapa ihongdam kha phadan angjet chulpha khan me, khat-um inmani'n inleimasang, “Miyanni suun phadan inkhat khan eii ritun khan ama imathaankha.”"},{"book":"John","chapter":"4","verse":"53","text":"Apa khan aleijet khachu khawa phadan khan eii Jisu'n ama diang ileiti, “Nang nasapa aringsik eii.” Halli ma apumtak khat-um ama insuungkhur in inleingamna."},{"book":"John","chapter":"4","verse":"54","text":"Judea makheiya Galilee ah aheiwasuo thengnga hiwahi Jisu'n woini huuina ileitho chuon inlak kha eii."}]}