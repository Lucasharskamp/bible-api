{"data":[{"book":"Ɛgezɔde","chapter":"25","verse":"1","text":"Ɠɔoɠɔ GALAGI ɓɔɛni Moize ʋɔ, é ɠɛ ma:"},{"book":"Ɛgezɔde","chapter":"25","verse":"2","text":"Bo Izilayɛle nuiti ma, ti ʋa pɔ̀ ga vebɛaniiti. Wa so, é ɠula nui kpein zea, nii faanɛɛ ɠigi bɛ."},{"book":"Ɛgezɔde","chapter":"25","verse":"3","text":"Wɛlɛ vebɛanii ʋa, nii wa so, é ɠula ti ya: zanugi, ta walii, ta kɔlu ɓɔigi,"},{"book":"Ɛgezɔde","chapter":"25","verse":"4","text":"ta geze ɓiinii, ta ma ɓɔigi, ta ma ɓɔi sɔsɔgi, ta geze ʋagɔi kpaliai, ta boli leɠai,"},{"book":"Ɛgezɔde","chapter":"25","verse":"5","text":"ta baala sinɛ ɠɔlɔiti, ti loai ga ma ɓɔigi, ta ziɛ wu zua ɠɔlɔiti, ta akasia wului,"},{"book":"Ɛgezɔde","chapter":"25","verse":"6","text":"ta fitina wulɔi, ta tufa maku nɛɛnɛgiti ti ga siɛma wulɔ ɲadegai ta ansansegi ʋɛ,"},{"book":"Ɛgezɔde","chapter":"25","verse":"7","text":"ta kɔtu zɔngɔ ɓaagi nii daaseigi ga wonikese, ta kɔtu zɔngɔ ɓaa kiligiti zalaɠa ɠula zeɠei ma vaa zu, ta ma ɠakazu zeɠei."},{"book":"Ɛgezɔde","chapter":"25","verse":"8","text":"Ta seizu ɲadegai lo bɛ̀, nà zei ti zaama."},{"book":"Ɛgezɔde","chapter":"25","verse":"9","text":"Wa ti kpein kɛ ga seɠe ʋɛlɛ ɲadegai ɠazaʋi pelei, é ɠɛ ga sɔɔlai kpein kazaʋi pelei, nii gè ʋaazu dɛɛzu ga ɗe."},{"book":"Ɛgezɔde","chapter":"25","verse":"10","text":"Ta kesui ɓɛtɛ ga akasia wului. Sakpai ɠa ɠɛ ga mɛtɛlɛ ɠila taata, kogi ɠɛ ga mɛtɛlɛ ɠaaɠwɛsui, ta sɔligi ɠɛ ga mɛtɛlɛ ɠaaɠwɛsui."},{"book":"Ɛgezɔde","chapter":"25","verse":"11","text":"Ɗa zanu kitei ziɛ koozuʋɛ ta poluʋɛ, è daaɓegi ɠɛ ga zanugi, é ɠaku ma."},{"book":"Ɛgezɔde","chapter":"25","verse":"12","text":"Ɗa zanugi ɠaawuun, è bala naanigɔiti kpɛtɛ bɛ, è ti ʋili goizu naanigɔiti ba, bala felegɔ gilazu ʋelei ta bala felegɔ zɔɔla ʋelei."},{"book":"Ɛgezɔde","chapter":"25","verse":"13","text":"Ɗa gulu zɔkpɔiti kpɛtɛ ga akasia wului, è zanugi ziɛ ti ma."},{"book":"Ɛgezɔde","chapter":"25","verse":"14","text":"Ɗa gulu zɔkpɔiti dɔ balaiti su, kesui ɠakamaʋɛti, ti kesui ʋa, kesui ɗa zeɠe ga tiye."},{"book":"Ɛgezɔde","chapter":"25","verse":"15","text":"Gulu zɔkpɔiti ta yɛ kesui ná-balaiti su, ti mina ɠula ná."},{"book":"Ɛgezɔde","chapter":"25","verse":"16","text":"Zeele woo zɛʋɛi gè feezu è ya, ɗa da kesui zu."},{"book":"Ɛgezɔde","chapter":"25","verse":"17","text":"Ɗa kesui lakulugi ɓɛtɛ ga zanu kitei. Sakpai ɠa ɠɛ ga mɛtɛlɛ ɠila taata, kogi ɠa ɠɛ ga mɛtɛlɛ ɠaaɠwɛsui."},{"book":"Ɛgezɔde","chapter":"25","verse":"18","text":"Geezuɠeela felegɔiti ti laaseigi ga seeluɓɛin, ɗa naati kpɛtɛ ga zanu doɠai, è ti ʋilɛ kesui lakulugi laaɓe felegɔiti ga."},{"book":"Ɛgezɔde","chapter":"25","verse":"19","text":"Ɗa seeluɓɛin gila kpɛtɛ daaɓegi ɠilazuʋɛ ɠa, seeluɓɛin gila daaɓegi zɔɔla ʋelei ɠa. Ɗa seeluɓɛin felegɔiti ta kesui lakulugi ɓɛtɛ ga ani ɠila nɔ."},{"book":"Ɛgezɔde","chapter":"25","verse":"20","text":"Seeluɓɛinti ta ti-ɠoʋegiti suvie maazuʋɛ, ti kesui lakulugi maalɔɔɠu ga ti-ɠoʋegiti, ta ɠaaʋote ɓɔɠɔ ma. Seeluɓɛinti ta ɠaaʋote kesui lakulugi ma."},{"book":"Ɛgezɔde","chapter":"25","verse":"21","text":"Zeele woo zɛʋɛi gè feezu è ya, ɗa da kesui zu. Ɗa kesui laaɠulu."},{"book":"Ɛgezɔde","chapter":"25","verse":"22","text":"Miná ɠa nà ɠɛ ɠulazu ná kɛlɛma è ʋɛ, zeele woo ɠesui lakulugi maazuʋɛ seeluɓɛin felegɔiti zɔɠɔzuʋɛ. Ná ɠa gè ʋaazu ɓɔɛzu ná è ʋɔ, é lo nà-deveiti kpein ba, Izilayɛle nuiti faa zu."},{"book":"Ɛgezɔde","chapter":"25","verse":"23","text":"Ɗa taɓalii ɓɛtɛ ga akasia wului. Sakpai ɠa ɠɛ ga mɛtɛlɛ ɠila, kogi ɠɛ ga mɛtɛlɛ lukpɛgi, sɔligi ɠɛ ga mɛtɛlɛ ɠaaɠwɛsui."},{"book":"Ɛgezɔde","chapter":"25","verse":"24","text":"Ɗa zanu kitei ziɛ ma, è daaɓegi ɓɛtɛ ga zanugi, é ɠaku ma."},{"book":"Ɛgezɔde","chapter":"25","verse":"25","text":"Ɗa kakamaʋɛti kpɛtɛ ga nu yeaʋɛ liegɔi ɠɛɠala, è naa laaɓegi ɓalaa kpɛtɛ ga zanugi, é ɠaku ma."},{"book":"Ɛgezɔde","chapter":"25","verse":"26","text":"Ɗa zanu bala naanigɔiti to goizu naanigɔiti ba, ti ɠɛ kɔɠɔ naanigɔiti tetegi."},{"book":"Ɛgezɔde","chapter":"25","verse":"27","text":"Balaiti ta ɠɛ kakamaʋɛti ba, gulu zɔkpɔiti ta lɔ ti zu, taɓalii zeɠe vai zu."},{"book":"Ɛgezɔde","chapter":"25","verse":"28","text":"Ɗa gulu zɔkpɔiti kpɛtɛ ga akasia wului, è zanugi ziɛ ti ma, ti ɠɛ ga taɓalii zeɠe aniiti."},{"book":"Ɛgezɔde","chapter":"25","verse":"29","text":"Ɗa diɠiiti kpɛtɛ, ta tazaiti, puya zalaɠai vaa zu, naa ʋɛɛ ziawɔiti ta kokoiti ba. Ɗa ti ɠɛ ga zanu kitei."},{"book":"Ɛgezɔde","chapter":"25","verse":"30","text":"Ɗa ɓuluiti da taɓalii ɠa, niiti ti veai bɛ̀, ti ɠɛ ná gàazu yeenɔpɛ."},{"book":"Ɛgezɔde","chapter":"25","verse":"31","text":"Ɗa fitina zei anii ɓɛtɛ ga zanu kitei doɠaai. Ti pɛ ti ɠɛ ga ani ɠila: kɔɠɔi, ta ma wului, ta ma ɓekegiti, ta maaɠili zɔɔlaiti ti ɠulaai ga gulu ʋuai."},{"book":"Ɛgezɔde","chapter":"25","verse":"32","text":"Fitina zei anii ma ɓeke dɔzitaiti ta ɠula kakamaʋɛti, ma ɓeke saʋagɔ ɠa ɠɛɛzu kakamaʋɛ gilazuʋɛ, ta ma ɓeke saʋagɔ ɠɛ kakamaʋɛ zɔɔla ʋelei."},{"book":"Ɛgezɔde","chapter":"25","verse":"33","text":"Maaɠili zɔɔlai ɠa ɠɛ saʋa ma ɓeke dɔzitai ɠilagilagi pɛ ba, ti ɠulaai ga amandegi ma ʋuai."},{"book":"Ɛgezɔde","chapter":"25","verse":"34","text":"Maaɠili zɔɔla naanigɔ ɠa ɠɛ fitina zei anii ma wului ʋa, ti ɠulaai ga amandegi ma ʋuai."},{"book":"Ɛgezɔde","chapter":"25","verse":"35","text":"Maaɠili zɔɔlai gila ka ɠɛ ma ɓeke felefelegiti todazuʋɛ."},{"book":"Ɛgezɔde","chapter":"25","verse":"36","text":"Fitina zei anii ɠa ɠɛ ga zanu kitei doɠaai. Baalobazuʋɛti pɛ ti ɠɛ ga ani ɠila: ma wului, ta ma ɓekegiti, ta maaɠili zɔɔlaiti."},{"book":"Ɛgezɔde","chapter":"25","verse":"37","text":"Ɗa ná-fitina lɔfelaiti kpɛtɛ, ti zeizu maazuʋɛ, nii a kɛ é ɗa wozaɠala gaazu."},{"book":"Ɛgezɔde","chapter":"25","verse":"38","text":"Ná-salaʋa zo sɔɔlaiti ta ná-salaʋa zeɠe aniɲakaiti, ta ɠɛ ga zanu kitei."},{"book":"Ɛgezɔde","chapter":"25","verse":"39","text":"Ɗa kilo ʋuusaʋagɔ (30) zeɠe zanu kitei zu, è kpɛtɛ ga fitina zei anii ta ma zɔɔlaiti kpein."},{"book":"Ɛgezɔde","chapter":"25","verse":"40","text":"Dama, è kɛ ga naama ɠazaʋigi nɔ, nii é lɛɛni ga ɗe gizei ma."}]}