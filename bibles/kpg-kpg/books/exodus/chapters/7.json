{"data":[{"book":"Exodus","chapter":"7","verse":"1","text":"Dimaadua ga helekai gi Moses, “Mmada, Au gaa hai goe gii hai be God i mua di king o Egypt, gei do duaahina daane go Aaron gaa hai be di soukohp ni aau."},{"book":"Exodus","chapter":"7","verse":"2","text":"Goe ga helekai gi Aaron i agu mee huogodoo ala e hagi adu, gei mee ga helekai gi di king o Egypt bolo gi heia digau Israel gii hula gi daha mo dono henua."},{"book":"Exodus","chapter":"7","verse":"3-4","text":"Gei Au ga haga hamaaloo di manawa o di king gi de hagalongo adu gi goolua, dehei eia agu mogobuna haga goboina e logo ala e hai i lodo tenua go Egypt. Au ga hagaduadua digau Egypt hagahuaidu, nomuli gei Au gaa dagi agu dama Israel gi daha mo Egypt.7.3-4 Nnegau 7.36"},{"book":"Exodus","chapter":"7","verse":"5","text":"Gei digau Egypt ga iloo ginaadou bolo ma ko Au go Dimaadua, i di daahi dogu lima gi nua e hai baahi gi Egypt, mo di laha mai nia dama o Israel gi daha mo ginaadou.”"},{"book":"Exodus","chapter":"7","verse":"6","text":"Nia mee a Dimaadua ne hai gi Moses mo Aaron bolo gi heia, guu hai huogodoo go meemaa."},{"book":"Exodus","chapter":"7","verse":"7","text":"Di madagoaa dela e leelee ai meemaa gi di king, gei Moses gu huowalu ono ngadau gei Aaron gu huowalu maa dolu."},{"book":"Exodus","chapter":"7","verse":"8","text":"Dimaadua ga helekai gi Moses mo Aaron,"},{"book":"Exodus","chapter":"7","verse":"9","text":"“Dolomaa di king gaa hai adu bolo goolua gi heia gulu mogobuna, e haga modongoohia ai goolua, gei goe ga helekai gi Aaron bolo gi hudua dana dogodogo la gii doo i mua di king, ge togodogo la gaa hai di gihaa.”"},{"book":"Exodus","chapter":"7","verse":"10","text":"Moses mo Aaron gaa hula gi baahi di king, gaa hai nia mee a Dimaadua ne hai ang gi ginaua. Aaron ga hudu adu dana dogodogo la gi mua di king mo ana gau aamua, gei togodogo la guu hai di gihaa."},{"book":"Exodus","chapter":"7","verse":"11","text":"Gei di king ga gahi mai ana gau kabemee mono gau hai buubuu o Egypt, gaa hai nadau mogobuna be di maa."},{"book":"Exodus","chapter":"7","verse":"12","text":"Digaula gaa kili nadau dogodogo la gi hongo tenua gei nia maa guu hai nia gihaa. Gei togodogo Aaron gaa holo nia dogodogo digaula."},{"book":"Exodus","chapter":"7","verse":"13","text":"Gei di king koia gu hamaaloo dangihi dono manawa, koia gu hagalee hagalongo gi meemaa gadoo be nia helekai a Dimaadua ne hai."},{"book":"Exodus","chapter":"7","verse":"14","text":"Dimaadua ga helekai gi Moses, “Di king o Egypt guu lodo hamaaloo hua, mee e de hiihai e diiagi digaula gii hula."},{"book":"Exodus","chapter":"7","verse":"15","text":"Hana haga luada gi di monowai Nile, heetugi gi mee i dono madagoaa dela e hana ai gi di monowai deelaa. Kae ina dau dogodogo dela ne hai di gihaa dalia goe, taalia a mee i di gili di monowai."},{"book":"Exodus","chapter":"7","verse":"16","text":"Goe helekai gi mee boloo, ‘Yihowah go di God o digau Hebrew ne hagau mai au gi hai adu bolo goe gi diagia ana daangada gii hula, e daumaha ang gi de Ia i lodo di anggowaa, gei goe digi hagalongo gaa dae mai loo gi dolomeenei."},{"book":"Exodus","chapter":"7","verse":"17","text":"Deelaa laa gei Dimaadua ga helekai boloo, “Deenei dau mee ga iloo bolo Au go Yihowah.” Mmada, au ga hagamaawa nia wai o di monowai deenei gi togodogo dela i dogu lima, gei nia wai gaa huli gaa hai nia dodo.7.17 Hagagida 16.4"},{"book":"Exodus","chapter":"7","verse":"18","text":"Gei nia iga o di monowai deenei gaa mmade ga haga bilau di maa, gei digau Egypt ga ginagina di inu i di maa.’”"},{"book":"Exodus","chapter":"7","verse":"19","text":"Dimaadua ga helekai labelaa gi Moses, “Hagi anga ina gi Aaron bolo gi daahi aga ina dana dogodogo gi nua ang gi nia monowai huogodoo o Egypt, nia monowai llauehe mo lligi, mo nia madapua. Gei nia maa gaa huli gaa hai nia dodo i hongo tenua hagatau. Nia wai hogi ala i lodo nia baisin laagau mo nia loaabi hadu gaa hai nia dodo.”"},{"book":"Exodus","chapter":"7","verse":"20","text":"Moses mo Aaron guu hai gii hai be nia helekai a Dimaadua. Gei Aaron ga daahi aga togodogo ga hagamaawa nia wai o di monowai i mua di king mo ana gau aamua, gei nia wai la guu huli guu hai nia dodo."},{"book":"Exodus","chapter":"7","verse":"21","text":"Nia iga o lodo di monowai deelaa guu mmade, di monowai gu bilau huoloo, gei digau Egypt gu deemee di inu i di monowai. Nia monowai i Egypt huogodoo guu honu dodo."},{"book":"Exodus","chapter":"7","verse":"22","text":"Gei digau hai mogobuna o Egypt guu hai hogi nadau mogobuna beelaa, gei di hamaaloo o di manawa o di king koia gu hamaaloo mai. Mee hagalee loo e hagalongo gi Moses mo Aaron, guu hai gadoo be nia helekai a Dimaadua ne hai."},{"book":"Exodus","chapter":"7","verse":"23","text":"Gei di king gaa huli gaa hana gi dono hale, gei di mee ne haga ngalua dono manawa i nia mee aanei ai."},{"book":"Exodus","chapter":"7","verse":"24","text":"Malaa, digau Egypt gu geligeli nadau madapua i daha mo di monowai belee inu ai ginaadou. Idimaa digaula gu deemee di inu nia wai o di monowai damana."},{"book":"Exodus","chapter":"7","verse":"25","text":"Nia laangi e hidu i muli o Dimaadua ne hagamaawa di monowai, gei di lua hagaduadua gaa hai."}]}