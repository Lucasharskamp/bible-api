{"data":[{"book":"Maluko","chapter":"15","verse":"1","text":"Kindai' bulabula, api'ndo ba dini, ayi'mi'li'ki ba bandu, balimu ba salya ya Musa na api'ndo boti ba Balasa Liku'lu' lya Ayahudi batami kitamo no yi'ki'tyana. Bantabite Yesu, ngabampeleka na kunkamukia kwa Pilato."},{"book":"Maluko","chapter":"15","verse":"2","text":"Pilato aannalwiye Yesu, “Wenga nga wankulungwa wa Ayahudi?” Yesu ngayangwa, “Wenga ngawaubaya.”"},{"book":"Maluko","chapter":"15","verse":"3","text":"Nabembe api'ndo ba dini bansitaki Yesu kwa makowe gambone."},{"book":"Maluko","chapter":"15","verse":"4","text":"Bai, Pilato ngannaluya kai', “Wenga uyangwali ata likowe limo? Lingulya makowe ga goti gabakusitakilya!”"},{"book":"Maluko","chapter":"15","verse":"5","text":"Lakini Yesu aayangwili ata likowe lyolyoti, na Pilato mwene aatisangala."},{"book":"Maluko","chapter":"15","verse":"6","text":"Yaai mimu yabe panga kila paika si'li'ku'si'li'ku' ya Pasika, Pilato aayu'gu'lyage ntabilwe yumo ywabansawi bene bandu."},{"book":"Maluko","chapter":"15","verse":"7","text":"Nsimu wo, kwabile na mundu yumo ywakemilwe Balaba, aabile ntabilwe pamope na aine bi'ngi' babaapangite makosa go bulaga bandu no kana kwiyu'wa silikali."},{"book":"Maluko","chapter":"15","verse":"8","text":"Bandu baingi bannyendeli Pilato li'nga kunnu'ba aapangi kati mwaibile mimu yake."},{"book":"Maluko","chapter":"15","verse":"9","text":"Pilato ngaalaluya, “Mupala ninnyu'gu'lyange ayu' nkulungwa wa Ayahudi?”"},{"book":"Maluko","chapter":"15","verse":"10","text":"Aalongei nyo kwa mwanjaa aatangite panga api'ndo ba dini bampelike Yesu kasake kwa kitumbu sa kummi'kya bwigu bai."},{"book":"Maluko","chapter":"15","verse":"11","text":"Lakini api'ndo ba dini ngabaasopa bandu li'nga bannu'be Pilato aayu'gu'li Balaba."},{"book":"Maluko","chapter":"15","verse":"12","text":"Pilato aatikwalaluya kai', “Bai, mupala nipange namani na ayu' mundu ywamunkema nkulungwa wa Ayahudi?”"},{"book":"Maluko","chapter":"15","verse":"13","text":"Ngabapanga ndu'ti kababaya, “Abambilwe munsalaba!”"},{"book":"Maluko","chapter":"15","verse":"14","text":"Pilato ngaalaluya, “Aapangite likosa gani?” Lakini baayongiye panga ndu'ti kababaya, “Abambilwe!”"},{"book":"Maluko","chapter":"15","verse":"15","text":"Pilato kwo pala kwapulaisa bandu, ngaayu'gu'lya Balaba no amulisa Yesu aku'batilwe mikwasu na kunkamukiya kwa asikali li'nga abambilwe munsalaba."},{"book":"Maluko","chapter":"15","verse":"16","text":"Bu'kapo, asikali ngabampeleka Yesu kunyumba ya liwali no kema kipi'nga soti sa asikali."},{"book":"Maluko","chapter":"15","verse":"17","text":"Banng'walike Yesu ngu'bo yene lukanda lwa sambalau no lu'ka kapiya ya mimimwa na kunng'walika muntwe."},{"book":"Maluko","chapter":"15","verse":"18","text":"Ngabatumbwa kumpanga abali kwa kunsalanga, “Ukayumuka, Wankulungwa wa Ayahudi!”"},{"book":"Maluko","chapter":"15","verse":"19","text":"Ngabanku'mbwa muntwe kwa nnai, kumunia mmata, na kunkilikitya nnu'ngi' yake."},{"book":"Maluko","chapter":"15","verse":"20","text":"Bu'ka pa kunsalanga, ngabammula yi'lu' ngu'bo ya sambalau na kunng'walika ngu'bo yake, bu'kapo ngabampeleka kummamba."},{"book":"Maluko","chapter":"15","verse":"21","text":"Pabaabile kabampeleka, baakwembine na mundu yumo ywaakemilwe Simoni, mwenekaya wa Kulene kauma kunng'unda. Aywo aai tati' ywa Alekisanda na Rufo, ngabanni'ndi'ndi'lya aupu'twe nsalaba wa Yesu."},{"book":"Maluko","chapter":"15","verse":"22","text":"Bu'kapo ngabampeleka Yesu mpaka pandu papaakemilwe Golgotha, ilombolya Pandu pa Lipakala lya Ntwe."},{"book":"Maluko","chapter":"15","verse":"23","text":"Bampei divai yaiyangabanilwe na manemane, lakini ywembe aakani nywa."},{"book":"Maluko","chapter":"15","verse":"24","text":"Bu'kapo ngabammamba munsalaba no bagana magu'bo gake kwo ng'andya mpumbe, li'nga batange panga ngu'bo gani yaipalikwa kila mundu apate."},{"book":"Maluko","chapter":"15","verse":"25","text":"Yaai musaa itatu ya kindai' paabambilwe munsalaba."},{"book":"Maluko","chapter":"15","verse":"26","text":"Lyaandikilwe lilu'nga bu'kana no sitakilwa kwake lyalyaandikilwe, “Nkulungwa wa Ayahudi.”"},{"book":"Maluko","chapter":"15","verse":"27","text":"Kai' apokonyoli abi'li' baabambilwe pamope na Yesu munsalaba, yumo kunki'ya na ywi'ngi' kummalyo."},{"book":"Maluko","chapter":"15","verse":"29","text":"Bandu babaabile kabapi'ta palu', ngabatikatika mitwe na kumpwi'wa kababaya, “Kumbe! Wenga waupalage kuibomwana nyumba ya Nnu'ngu' na kuisenga kai' kwa masu'ba gatatu,"},{"book":"Maluko","chapter":"15","verse":"30","text":"wiuluye munsalaba li'nga wikosopoli wamwene!”"},{"book":"Maluko","chapter":"15","verse":"31","text":"Nyinyonyo na api'ndo ba dini pamope na balimu ba salya ya Musa ngabankeneka Yesu kababakiyana, “Aakosopoli bi'ngi', lakini kwikosopolya mwene akombwali!"},{"book":"Maluko","chapter":"15","verse":"32","text":"Ati' ywembe aibaya nga Kilisitu, nkulungwa wa Isilaili! Lelo, aiuluye mwene munsalaba li'nga na twenga tupate lola na kumwu'bi'lya.” Nabembe babaabambilwe nakwe mumisalaba yabe, ngabampwi'wa."},{"book":"Maluko","chapter":"15","verse":"33","text":"Na payikite saa sita ya muntwekati mpaka saa tisa, lubi'ndu' lwauwi'ki'li nni'ma woti."},{"book":"Maluko","chapter":"15","verse":"34","text":"Na paikite saa tisa, Yesu aau'bwiye lilobe kakemelya, “Eloi, Eloi, lema sabakitani?” Lombolya, “Nnu'ngu' wangu', Nnu'ngu' wangu', mboni utenileka?”"},{"book":"Maluko","chapter":"15","verse":"35","text":"Bi'ngi' ba bandu babaayi'mi po pabayu'wine go, baatibaya, “Mumpi'kani, ankema Eliya.”"},{"book":"Maluko","chapter":"15","verse":"36","text":"Mundu yumo ngabutuka lubi'lo yenda suya mukasiki na kwitabya munnai. Bu'kapo ngamwu'bu'ki'ya Yesu li'nga anywe, kabaya, “Munneke, tulole mana Eliya alu'a isa kumuluya bu'ka munsalaba.”"},{"book":"Maluko","chapter":"15","verse":"37","text":"Lakini Yesu aau'bwiye lilobe liku'lu', ngayomoka."},{"book":"Maluko","chapter":"15","verse":"38","text":"Bai, panjia munyumba ya Nnu'ngu' ngaipopwanika itema ibi'li', bu'ka kunani mpaka pai'."},{"book":"Maluko","chapter":"15","verse":"39","text":"Mpi'ndo yumo ywa asikali ywaayi'mi nnu'ngi' ya Yesu paibweni mu'lu' mwayomwike, ngabaya, “Kakape mundu yu' aai Mwana wa Nnu'ngu'!”"},{"book":"Maluko","chapter":"15","verse":"40","text":"Kwabile na alwawa babalingulyage kwa kuutalu. Mukipi'nga sabe aai Malia Makatalena, Malia mau' bake Yakobi nnunawe Yose, na nnwawa ywi'ngi' Salome."},{"book":"Maluko","chapter":"15","verse":"41","text":"Alwawa ba nga balu' babammi'ngi'yite Yesu na kuntumikia nsimu waabile Galilaya. Alwawa bi'ngi' baingi babammi'ngi'yite mpaka Yelusalemu baabile po nyinyonyo."},{"book":"Maluko","chapter":"15","verse":"42","text":"Paikite kitamwiyo, lyaai lisu'ba lyo yingilya Sabato ya Ayahudi."},{"book":"Maluko","chapter":"15","verse":"43","text":"Kwabile na Yusupu wa Alimataya, mundu mwene isima mu Balasa Liku'lu', kai' api'kanilyage isa kwa Ukulungwa wa Nnu'ngu'. Kwa nyo, Yusupu ngayenda lu'ba ntwi wa Yesu kwa Pilato pangali yogopa."},{"book":"Maluko","chapter":"15","verse":"44","text":"Pilato aatisangala payu'wine panga Yesu awile. Ngankema yu'lu' mpi'ndo ywa asikali na kunnaluya panga kakape Yesu awile."},{"book":"Maluko","chapter":"15","verse":"45","text":"Pilato pabakiyilwe na yu'lu' mpi'ndo ywa asikali panga Yesu awile, ngannyi'ki'ti'ya Yusupu yenda kuutola ntwi wake."},{"book":"Maluko","chapter":"15","verse":"46","text":"Apo Yusupu ngapi'ma sanda uu, na kuulukiya pai' ntwi, na kuuti'li'ti'ki'ya sanda. Ngaubi'ka ntwi wo mulisiko lyalisongilwe mumpi'mbi'. Bu'kapo, ngaimbilikia liwe liku'lu' paniango wa lisiko."},{"book":"Maluko","chapter":"15","verse":"47","text":"Nabembe Malia Makatalena na Malia mau' bake Yose baapabweni pandu pabanng'onjike."}]}