{"data":[{"book":"Tito","chapter":"1","verse":"1","text":"Ndine Paulo, mtumiki wa Mulungu, ndi mtumwi wa Yesu Khristu. Ndinatumidwa kuti nditsogolere amene Mulungu anawasankha ku chikhulupiriro ndi ku chidziwitso cha choonadi chimene chimawafikitsa ku moyo wolemekeza Mulungu"},{"book":"Tito","chapter":"1","verse":"2","text":"ndi kuwapatsa chiyembekezo cha moyo wosatha, umene Mulungu amene sanama, analonjeza nthawi isanayambe."},{"book":"Tito","chapter":"1","verse":"3","text":"Pa nthawi yake Mulungu, Mpulumutsi wathu anawulula poyera mawu ake ndipo analamula kuti ndipatsidwe udindo wolalikira uthengawu."},{"book":"Tito","chapter":"1","verse":"4","text":"Kwa Tito, mwana wanga weniweni mʼchikhulupiriro cha ife tonse:"},{"book":"Tito","chapter":"1","verse":"5","text":"Ndinakusiya ku Krete kuti ulongosole zonse zimene ndinazisiya zisanathe ndiponso usankhe akulu ampingo mʼmizinda yonse, monga momwe ndinakulamulira."},{"book":"Tito","chapter":"1","verse":"6","text":"Mkulu wampingo akhale munthu wopanda cholakwa, akhale wa mkazi mmodzi yekha, munthu amene ana ake ndi okhulupirira, osati amakhalidwe oyipa ndi osamvera."},{"book":"Tito","chapter":"1","verse":"7","text":"Popeza mkulu wa mpingo amayendetsa ntchito za banja la Mulungu, ayenera kukhala wopanda cholakwa, asakhale womva zayekha, kapena wopsa mtima msanga, kapena womwa zoledzeretsa, kapena wandewu, kapena wopeza phindu mwachinyengo."},{"book":"Tito","chapter":"1","verse":"8","text":"Koma akhale wosamala bwino alendo, wokonda zabwino, wodziretsa, wolungama, woyera mtima ndi wosunga mwambo."},{"book":"Tito","chapter":"1","verse":"9","text":"Iye ayenera kugwiritsa mawu okhulupirika monga tinaphunzitsira, kuti athe kulimbikitsa ena ndi chiphunzitso choona ndiponso kugonjetsa amene atsutsana nacho."},{"book":"Tito","chapter":"1","verse":"10","text":"Paja pali anthu ambiri osaweruzika, makamaka mʼgulu la anthu a mdulidwe, oyankhula nkhani zopanda pake ndi kusocheretsa anzawo."},{"book":"Tito","chapter":"1","verse":"11","text":"Ayenera kuletsedwa kuyankhula chifukwa akusokoneza mabanja athunthu pophunzitsa zinthu zomwe sayenera kuwaphunzitsa. Iwo amachita izi kuti apeze ndalama mwachinyengo."},{"book":"Tito","chapter":"1","verse":"12","text":"Mneneri wina, mmodzi wa iwo omwewo anati, “Akrete nthawi zonse ndi amabodza, akhalidwe loyipitsitsa ndiponso alesi adyera.”"},{"book":"Tito","chapter":"1","verse":"13","text":"Mawu amenewa ndi woona. Nʼchifukwa chake, uwadzudzule mwamphamvu, kuti akhale ndi chikhulupiriro choona,"},{"book":"Tito","chapter":"1","verse":"14","text":"kuti asasamalenso nthano za Chiyuda, ndi malamulo a anthu amene akukana choonadi."},{"book":"Tito","chapter":"1","verse":"15","text":"Kwa oyera mtima, zinthu zonse ndi zoyera, koma kwa amene ndi odetsedwa ndi osakhulupirira, palibe kanthu koyera. Kunena zoona, mitima yawo ndi chikumbumtima chawo, zonse nʼzodetsedwa."},{"book":"Tito","chapter":"1","verse":"16","text":"Iwo amati amadziwa Mulungu, pamene ndi zochita zawo amamukana. Ndi anthu onyansa ndi osamvera, ndi osayenera kuchita kalikonse kabwino."}]}