{"data":[{"book":"Galatia","chapter":"6","verse":"1","text":"Ule-nai ngai, tu ka-ang inkhat in kathamak itho ningmu inchu, ratha mi ka-eii nangni'n ama kha malung kadai tak-ah mintuun nasik thoru, hanna nangni um matheemna-ah ningta maknasik ningtheinuo-ah in-ensuiru."},{"book":"Galatia","chapter":"6","verse":"2","text":"Nangni inkhat in inkhat phurrik insanru, halli hin tho-inlang nangni'n Christa dan kha ningjuisik eii."},{"book":"Galatia","chapter":"6","verse":"3","text":"Mi inkhat-in ama atheinuo-ah iteii emakpha angmekhat ka-eii tia angaidon inchu, atheinuo ah maleisei intho eii."},{"book":"Galatia","chapter":"6","verse":"4","text":"Nangni rakip in ningtheinuo-ah ningchuontho omchan khan chong tanru, nang in chuon katha inkhat natho inchu, mileiilak ngai ithole minkhileiya nathona chungnga natheinuo-ah in-orna naneisik eii."},{"book":"Galatia","chapter":"6","verse":"5","text":"Ajarchu nangni rakip in ningphurrik kha ning-inroonsik eii."},{"book":"Galatia","chapter":"6","verse":"6","text":"Nangni Christian chong inminchu ngaikha ning-ejei inchu, ningnei akatha rakip kha ning-ochapa khale insempui suomru."},{"book":"Galatia","chapter":"6","verse":"7","text":"Nangni ningtheinuo-ah maleisei intho maru; Pathian kha innuipui ngaimu, ajarchu nang in angme niwor kha narakhoolsik eii."},{"book":"Galatia","chapter":"6","verse":"8","text":"Nang in nataksa manuom muchi kha nawor inchu, khawa khanna inphut thina kara kha narakhoolsik eii, halli nang in Ratha muchi kha nawor inchu, Ratha ah inphut kumsoot ringna kara kha narakhoolsik eii."},{"book":"Galatia","chapter":"6","verse":"9","text":"Khawa jarra chuon katha thona khan poongmui; ajarchu eini'n chuon katha kha nithochei inchu, akara rakhoolnasik phakha ajuotungsik eii."},{"book":"Galatia","chapter":"6","verse":"10","text":"Hiwa jarra eini'n aphakacha nimuna rakip-ah miring rakipdiang chuon katha thorui; halli ngamna tiangkhan eini innsuung mi ka-engai diangkhan kapoi doomma thorui."},{"book":"Galatia","chapter":"6","verse":"11","text":"Enru, tuun kei'n kakut tak-ah angtuk kalok jia-ah nangnidiang kei'n kimajia me!"},{"book":"Galatia","chapter":"6","verse":"12","text":"Taksa tuoltiang jarra in-or khat-um inlar kamanuom mi ngaikha in-eii nangni wuntan nasik kanatho ngaikha. Hiwahi Christa Cross jarra inmani kha inminpoong mak nasik bit-ah intho eii."},{"book":"Galatia","chapter":"6","verse":"13","text":"Inmani wunkatan ngai innum Dan kha leijuimu; takkha hiwa taksa tuoltiang omchan ngai ningthona jarra inmani in-orthei nasik, ningwun intanzoot eii."},{"book":"Galatia","chapter":"6","verse":"14","text":"Keisik achu, ang-ang e-innum Nipumi Jisu Christa Cross jar bitkha ka-in-or puisik eii; ajarchu ama cross jarra nuoipilchung in keidiang athijei, halli kei-um nuoipilchung diang kathijei."},{"book":"Galatia","chapter":"6","verse":"15","text":"Mi inkhat in wuntan emakli tanmak iteii koimak, arei ka-ekhet khachu ringkhuothar kha eii."},{"book":"Galatia","chapter":"6","verse":"16","text":"Ajarchu inringkhuo-ah hiwa sinadan kajuingai khat-um Pathian mi ngai sengle inruoiya kadaile minriang khan naompuirase!"},{"book":"Galatia","chapter":"6","verse":"17","text":"Ajuohekna khet-ah: malung poongna hi tu-inkhat innum kheella napekhai marase: ajarchu kapumma kiroon ramolbi ngaihin Jisu suok ka-eii tikha malarjei."},{"book":"Galatia","chapter":"6","verse":"18","text":"Ule-nai ngai, Nipumi Jisu Christa riangwai khan ningraya-ah naompui tarase. Amen."}]}