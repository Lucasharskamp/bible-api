{"data":[{"book":"मत्ती","chapter":"15","verse":"1","text":"तेबे यरूशलेमो रे बऊत शास्त्री और फरीसी यीशुए गे आए और बोलणे लगे,"},{"book":"मत्ती","chapter":"15","verse":"2","text":"“तुसा रे चेले बुजुर्गा री रवाजा खे कऊँ नि मानदे और बिना आथ तोए रोटी खाओए?”"},{"book":"मत्ती","chapter":"15","verse":"3","text":"यीशुए तिना खे जवाब दित्तेया, “तुसे बी आपणिया रवाजा रे खलाफ कऊँ परमेशरो रिया आज्ञा खे तोड़ोए?"},{"book":"मत्ती","chapter":"15","verse":"4","text":"कऊँकि परमेशरे बोलेया था, ‘आपणे माया-बाओ रा आदर करो,’ और ‘जो कोई आपणे माया-बावा खे बुरा बोलोगा से काया जाओ।’"},{"book":"मत्ती","chapter":"15","verse":"5","text":"पर तुसे बोलोए कि जे कोई आपणे माया-बावा खे बोलो, ‘जो कुछ ताखे मांते फाईदा ऊई सको था, से परमेशरो खे पेंट चढ़ाईता।’"},{"book":"मत्ती","chapter":"15","verse":"6","text":"तो से आपणे पिते रा आदर नि करो, तुसे आपणी रवाजा री बजअ ते परमेशरो रा वचन टाल़ी ता।"},{"book":"मत्ती","chapter":"15","verse":"7","text":"ओ कपटियो! यशायाहे तुसा रे बारे ये भविष्यबाणी ठीक कित्ती:"},{"book":"मत्ती","chapter":"15","verse":"8","text":"“ ‘यो लोक मुंओ ते तो मेरा आदर करोए,"},{"book":"मत्ती","chapter":"15","verse":"9","text":"और यो बेकार ई मेरी भक्ति करोए,"},{"book":"मत्ती","chapter":"15","verse":"10","text":"तेबे यीशुए लोका खे आपू गे बुलाई की बोलेया, “सुणो, और समजो।"},{"book":"मत्ती","chapter":"15","verse":"11","text":"जो मुंओ रे जाओआ से मांणूए खे अशुद्ध नि करदा, पर जो मुंओ रिये निकल़ोआ से मांणूए खे अशुद्ध करोआ।”"},{"book":"मत्ती","chapter":"15","verse":"12","text":"तेबे चेलेया आयी की तिना खे बोलेया, “क्या तुसे जाणोए कि फरीसिये ये वचन सुणी की ठोकर खाई?”"},{"book":"मत्ती","chapter":"15","verse":"13","text":"यीशुए जवाब दित्तेया, “हर डाल़ी जो मेरे स्वर्गिय पिते निए लगाई री, से पटी देणी।"},{"book":"मत्ती","chapter":"15","verse":"14","text":"तिना खे जाणे देयो, सेयो अन्दी बाट दखाणे वाल़े ए और अन्दा जे अन्दे खेई बाट बताओगा तो दोनो गड्डे रे पड़ी जाणे।”"},{"book":"मत्ती","chapter":"15","verse":"15","text":"ये सुणी की पतरसे तिना खे बोलेया, “एस उदारणो आसा खे समजयाई दो।”"},{"book":"मत्ती","chapter":"15","verse":"16","text":"यीशुए बोलेया, “क्या तुसे बी एबुए तक नि समजी रे?"},{"book":"मत्ती","chapter":"15","verse":"17","text":"क्या तुसे नि जाणदे कि जो कुछ मुंओ रिये जाओआ, से पेटो रे पड़ोआ और सड़यानी साथे बारे निकल़ोआ।"},{"book":"मत्ती","chapter":"15","verse":"18","text":"पर जो कुछ मुंओ रिये निकल़ोआ, से मनो ते निकल़ोआ और सेई मांणूए खे अशुद्ध बणाओआ।"},{"book":"मत्ती","chapter":"15","verse":"19","text":"कऊँकि बुरे बिचार, अत्या, परस्त्रीगमन, व्याभिचार, चोरी, चूठी गवाई और निन्दा मनो तेई निकल़ोई।"},{"book":"मत्ती","chapter":"15","verse":"20","text":"येईए जो मांणूए खे अशुद्ध करोए, पर बिना आथ तोए रोटी खाणा मांणूए खे अशुद्ध नि करदा।”"},{"book":"मत्ती","chapter":"15","verse":"21","text":"यीशु तेथा ते निकल़ी की सूर और सैदा रे नगरो खे चली गे।"},{"book":"मत्ती","chapter":"15","verse":"22","text":"तेबे तेस देशो ते एक कनानी जवाणस निकल़ी, और से चींगी की बोलणे लगी, “ओ प्रभु दाऊदो री ल्वाद! मां पाँदे दया कर, मेरी मुन्निया खे दुष्टात्मा बऊत तंग लगी री करने।”"},{"book":"मत्ती","chapter":"15","verse":"23","text":"पर तिने तेसा खे कोई बी जवाब नि दित्तेया, तेबे तिना रे चेलेया बोलेया, “एसा खे एथा ते पेजी दे, कऊँकि ये तो आसा पीछे आल्ला पाँदी ऊई आऊणे लगी री।”"},{"book":"मत्ती","chapter":"15","verse":"24","text":"तिने बोलेया, “इस्राएलो रे कराने रिया राची रिया पेडा खे छाडी की आऊँ केसी गे निए पेजेया रा।”"},{"book":"मत्ती","chapter":"15","verse":"25","text":"पर से आयी और तिना गे माथा टेकी की बोलणे लगी, “ओ प्रभु! मेरी मताद करो।”"},{"book":"मत्ती","chapter":"15","verse":"26","text":"प्रभुए तेसा खे बोलेया, “बच्चेया री रोटी कुत्तेया रे आगे देणे ते कोई फाईदा निए।”"},{"book":"मत्ती","chapter":"15","verse":"27","text":"जवाणसे बोलेया, “सच ए प्रभु, पर कुत्ते बी तेस चुरा-चूरा खाओए, जो तिना रे मालका री मेजा ते छुटोआ।”"},{"book":"मत्ती","chapter":"15","verse":"28","text":"ये सुणी की यीशुए तेसा खे बोलेया, “ओ जवाणसे! तेरा विश्वास बड़ा ए, जेड़ा तूँ चाए ई तेड़ा ई ओ” और तेसा री मुन्नी तेबुई ठीक ऊईगी।"},{"book":"मत्ती","chapter":"15","verse":"29","text":"यीशु तेथा ते गलीलो रे समुद्रो रे आए और पाह्ड़ो पाँदे चढ़ी की बैठीगे।"},{"book":"मत्ती","chapter":"15","verse":"30","text":"तेबे पीड़ा री पीड़ यीशुए गे आयी और अन्दे, लंगड़े, गूँगे, टूण्डे और ओर बी कई जणेया खे यीशुए गे ल्याए और सेयो तिना रे पैरा पाँदे राखी ते और तिने सेयो ठीक कित्ते।"},{"book":"मत्ती","chapter":"15","verse":"31","text":"तेबे, जेबे लोके देखेया कि गूँगे बोलणे लगे, अन्दे देखणे लगे, टूण्डे ठीक ऊईगे, लंगड़े चलणे लगी गे तो तिने हैरान ऊई की इस्राएलो रे परमेशरो री तारीफ कित्ती।"},{"book":"मत्ती","chapter":"15","verse":"32","text":"यीशुए आपणे चेले बुलाए और तिना खे बोलेया, “माखे एसा पीड़ा पाँदे तरस आओए, कऊँकि ये तीन दिना ते मां साथे ए और इना गे कुछ बी खाणे खे निए। आऊँ तिना खे पूखे नि पेजणा चांदा, केथी एड़ा नि ओ कि यो बाटा रे थकी जाओ।”"},{"book":"मत्ती","chapter":"15","verse":"33","text":"चेलेया तिना खे बोलेया, “आसा खे जंगल़ो रे इतणिया सारिया रोटिया केथा ते मिलणिया कि आसे इतणी बड़ी पीड़ा खे रजाई सकिए?”"},{"book":"मत्ती","chapter":"15","verse":"34","text":"यीशुए तिना ते पूछेया, “तुसा गे कितणी रोटिया ए?” तिने बोलेया, “सात, और कुछ छोटिया मछलिया ए।”"},{"book":"मत्ती","chapter":"15","verse":"35","text":"तेबे तिने लोका खे जमीना पाँदे बैठणे री आज्ञा दित्ती।"},{"book":"मत्ती","chapter":"15","verse":"36","text":"और तिने सेयो सात रोटिया और मछलिया लईया और धन्यवाद करी की तोड़िया और आपणे चेलेया खे दित्तिया और चेलेया लोका खे।"},{"book":"मत्ती","chapter":"15","verse":"37","text":"तेबे सब तिना खाई की रज्जी गे और चेलेया बचे रे टुकड़ेया ते परे रे सात टोकरे चके।"},{"book":"मत्ती","chapter":"15","verse":"38","text":"खाणे वाल़े, जवाणसा और बच्चेया खे छाडी की चार ह्जार मर्द थे"},{"book":"मत्ती","chapter":"15","verse":"39","text":"तेबे सेयो पीड़ा खे बिदा करी की किस्तिया पाँदे चढ़ी गे और मगदन देशो रे बन्ने रे आए।"}]}