{"data":[{"book":"Zabūr","chapter":"92","verse":"1","text":"Zabūr. Sabat ke lie gīt."},{"book":"Zabūr","chapter":"92","verse":"2","text":"Subah ko terī shafqat aur rāt ko terī wafā kā elān karnā bhalā hai,"},{"book":"Zabūr","chapter":"92","verse":"3","text":"ḳhāskar jab sāth sāth das tāroṅ wālā sāz, sitār aur sarod bajte haiṅ."},{"book":"Zabūr","chapter":"92","verse":"4","text":"Kyoṅki ai Rab, tū ne mujhe apne kāmoṅ se ḳhush kiyā hai, aur tere hāthoṅ ke kām dekh kar maiṅ ḳhushī ke nāre lagātā hūṅ."},{"book":"Zabūr","chapter":"92","verse":"5","text":"Ai Rab, tere kām kitne azīm, tere ḳhayālāt kitne gahre haiṅ."},{"book":"Zabūr","chapter":"92","verse":"6","text":"Nādān yih nahīṅ jāntā, ahmaq ko is kī samajh nahīṅ ātī."},{"book":"Zabūr","chapter":"92","verse":"7","text":"Go bedīn ghās kī tarah phūṭ nikalte aur badkār sab phalte-phūlte haiṅ, lekin āḳhirkār wuh hameshā ke lie halāk ho jāeṅge."},{"book":"Zabūr","chapter":"92","verse":"8","text":"Magar tū, ai Rab, abad tak sarbuland rahegā."},{"book":"Zabūr","chapter":"92","verse":"9","text":"Kyoṅki tere dushman, ai Rab, tere dushman yaqīnan tabāh ho jāeṅge, badkār sab titar-bitar ho jāeṅge."},{"book":"Zabūr","chapter":"92","verse":"10","text":"Tū ne mujhe janglī bail kī-sī tāqat de kar tāzā tel se masah kiyā hai."},{"book":"Zabūr","chapter":"92","verse":"11","text":"Merī āṅkh apne dushmanoṅ kī shikast se aur mere kān un sharīroṅ ke anjām se lutfandoz hue haiṅ jo mere ḳhilāf uṭh khaṛe hue haiṅ."},{"book":"Zabūr","chapter":"92","verse":"12","text":"Rāstbāz khajūr ke daraḳht kī tarah phale phūlegā, wuh Lubnān ke deodār ke daraḳht kī tarah baṛhegā."},{"book":"Zabūr","chapter":"92","verse":"13","text":"Jo paude Rab kī sukūnatgāh meṅ lagāe gae haiṅ wuh hamāre Ḳhudā kī bārgāhoṅ meṅ phaleṅ-phūleṅge."},{"book":"Zabūr","chapter":"92","verse":"14","text":"Wuh buṛhāpe meṅ bhī phal lāeṅge aur tar-o-tāzā aur hare-bhare raheṅge."},{"book":"Zabūr","chapter":"92","verse":"15","text":"Us waqt bhī wuh elān kareṅge, “Rab rāst hai. Wuh merī chaṭān hai, aur us meṅ nārāstī nahīṅ hotī.”"}]}