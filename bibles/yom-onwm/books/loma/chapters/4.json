{"data":[{"book":"Loma","chapter":"4","verse":"1","text":"Mbi tulenda tuba mu diambu di Abalahami nkuluꞌeto mu kimutu e ?"},{"book":"Loma","chapter":"4","verse":"2","text":"Enati Abalahami wukitulu wusonga mu diambu di mavanga buna beki diambu di kalenda kiniemisina ; vayi bika va meso ma Nzambi."},{"book":"Loma","chapter":"4","verse":"3","text":"Bila mambu mbi meti tuba masonoko e ? Abalahami wuwilukila Nzambi ayi diawu Nzambi kankitudila wusonga."},{"book":"Loma","chapter":"4","verse":"4","text":"Woso mutu wunsalanga kisalu wumfutungu. Mfutu andi wisi dikaba ko vayi widi mfutu boso buididi kisalu kiandi."},{"book":"Loma","chapter":"4","verse":"5","text":"Vayi kuidi mutu wunkambu salanga ayi wilukila mutu wowo wunkitulanga bankua masumu batu basonga, buna wela tangulu wusonga mu diambu di minu kiandi."},{"book":"Loma","chapter":"4","verse":"6","text":"Banga bu tubila Davidi ti khini kuidi mutu wowo Nzambi keta tangila mutu wusonga bika mu mavanga :"},{"book":"Loma","chapter":"4","verse":"7","text":"O khini kuidi batu bobo balemvokolo minkanu miawu"},{"book":"Loma","chapter":"4","verse":"8","text":"O khini kuidi woso mutu Pfumu kankambu tangila masumu."},{"book":"Loma","chapter":"4","verse":"9","text":"A buevi khini beni yidi kaka mu diambu di bazengo nitu yi kibakala voti yidi ayi kuidi bawu bakambulu bazengo e ? Bila tueti tubanga ti : Abalahami wukitulu wusonga mu minu."},{"book":"Loma","chapter":"4","verse":"10","text":"Buna buevi divangimina e ? Mu thangu kaba wuzengo voti buna kazengolo ko e ? Bika sia ti buna widi wuzengo vayi buna kazengolo ko."},{"book":"Loma","chapter":"4","verse":"11","text":"Wutambula dimbu kinzengolo banga dimbu ki busonga mu diambu di minu kiandi buna kazengolo ko, muingi kaba dise di batu bobo bawilukila kambu nzengolo ; muingi mamvawu bakituka batu basonga."},{"book":"Loma","chapter":"4","verse":"12","text":"Ayi muingi kaba dise di bobo bazengo, bika sia ti bila badi bazengo, vayi mu diambu beta landakana kifuani ki minu kioki kiba dise dieto Abalahami buna kazengolo ko."},{"book":"Loma","chapter":"4","verse":"13","text":"Bila tsila yi tambula nza yimvimba banga kiuka yivanunu kuidi Abalahami ayi kuidi nkunꞌandi bika sia ti mu diambu di Mina vayi mu diambu di busonga bu minu."},{"book":"Loma","chapter":"4","verse":"14","text":"Bila enati bobo badi ku tsi luyalu lu Mina bela tambula kiuka, buna minu kikitukidi kima kikambulu mfunu ayi buna tsila yimvunzulu."},{"book":"Loma","chapter":"4","verse":"15","text":"Bila Mina mintotulanga nganzi yi Nzambi. Bila vana vakambulu Mina, vasi mbundulu yi masumu ko."},{"book":"Loma","chapter":"4","verse":"16","text":"Diawu tsila yivanunu mu diambu di minu muingi yiba dikaba ; ayi tsila yiba yikuikama kuidi nkuna woso wu Abalahami. Bika sia ti kuidi bobo kaka bantumukinanga Mina vayi kuidi bobo badi minu kimosi ayi Abalahami, niandi dise di beto boso."},{"book":"Loma","chapter":"4","verse":"17","text":"Banga bu disonimina ti : minu ndibieka dise di makanda mawombo. Niandi dise dieto va meso ma Nzambi yoyi kawilukila ; yoyo yimvananga luzingu kuidi bobo bafua ayi wuntelanga bima biobi bikambulu banga ti bidi."},{"book":"Loma","chapter":"4","verse":"18","text":"Mu kambu bila kisila diana, vayi wutula diana ayi wuwilukila mu diambu kaba dise di makanda mawombobanga bu nkambila Nzambi ti : buawu bobo buela bela nkunꞌaku."},{"book":"Loma","chapter":"4","verse":"19","text":"Kasia ba wulebakana ko mu minu bu kasia bela nitu andi mayindu ko, bila yiba banga yifua ; bila buna weka nduka-nduka khama yi mimvu ayi buna Sala kalendi buela buta ko."},{"book":"Loma","chapter":"4","verse":"20","text":"Vayi mu diambu di tsila yi Nzambi, kasia memata ko voti kasia kambu minu ko. Vayi wukindusu mu minu bu kavana nkembo kuidi Nzambi"},{"book":"Loma","chapter":"4","verse":"21","text":"ayi wuzaba kuandi bumboti ti mutu wowo wuvana tsila beki lulendo mu dukisa yawu."},{"book":"Loma","chapter":"4","verse":"22","text":"Diawu kankitudila wusonga."},{"book":"Loma","chapter":"4","verse":"23","text":"Vayi kusia sonama mu diambu diandi kaka ko ti niandi kaka wukitulu wusonga"},{"book":"Loma","chapter":"4","verse":"24","text":"vayi ayi kuidi beto tuela kitulu basonga, beto tuwilukila mutu wowo wufulukisa Yesu, Pfumu eto, mu bafua,"},{"book":"Loma","chapter":"4","verse":"25","text":"wuyekolo mu diambu di zinzimbala zieto vayi wufulukusu mu diambu di busonga bueto."}]}