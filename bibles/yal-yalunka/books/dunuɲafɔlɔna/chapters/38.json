{"data":[{"book":"Dunuɲa Fɔlɔna","chapter":"38","verse":"1","text":"Na waxatini, Yuda yi keli a ngaxakedenne xun ma, a siga Adulan kaana nde konni naxan xili Xira."},{"book":"Dunuɲa Fɔlɔna","chapter":"38","verse":"2","text":"Yuda yi Suya Kanan kaana dii tɛmɛn to mɛnni. A yi a findi a ɲaxanla ra. E yi lu e bode xɔn."},{"book":"Dunuɲa Fɔlɔna","chapter":"38","verse":"3","text":"A yi fudikan, a yi dii xɛmɛn bari. E yi na diin xili sa Eri."},{"book":"Dunuɲa Fɔlɔna","chapter":"38","verse":"4","text":"A mɔn yi fudikan dii firinden na, a yi dii xɛmɛn bari. E yi na diin xili sa Onan."},{"book":"Dunuɲa Fɔlɔna","chapter":"38","verse":"5","text":"Na xanbi, a mɔn yi dii xɛmɛ gbɛtɛ bari, a yi na xili sa Selaxa. Yuda yi Kesibe taan nin a ɲaxanla yi diin barima waxatin naxan yi."},{"book":"Dunuɲa Fɔlɔna","chapter":"38","verse":"6","text":"Yuda yi ɲaxanla fen, a a so a dii singen Eri yii. Na ɲaxanla xili Tamari."},{"book":"Dunuɲa Fɔlɔna","chapter":"38","verse":"7","text":"Muxu ɲaxin nan yi Yudaa dii singen Eri ra Alatala yɛɛ ra yi. Alatala yi a faxa."},{"book":"Dunuɲa Fɔlɔna","chapter":"38","verse":"8","text":"Na xanbi Yuda yi a fala Onan xa, a naxa, “I tadaa ɲaxanla tongo, a xa findi i ya ɲaxanla ra. I a xɛmɛ xuriya wanla liga alogo i xa diin fi i tada faxa muxun ma.”"},{"book":"Dunuɲa Fɔlɔna","chapter":"38","verse":"9","text":"Koni Onan yi a kolon, a na diin mi yi findɛ a gbeen na. Na nan a liga, a to yi a tada ɲaxanla kolonma ɲaxanla ra, igen naxan minima a fatini, a yi na makala bɔxɔn ma alogo a nama diin bari a tada xa."},{"book":"Dunuɲa Fɔlɔna","chapter":"38","verse":"10","text":"A yi naxan ligama, na mi yi rafan Alatala ma. Nanara, a yi a faxa."},{"book":"Dunuɲa Fɔlɔna","chapter":"38","verse":"11","text":"Awa, Yuda yi a fala a mamuxun Tamari xa, a naxa, “Lu kaɲayani i baba konni benun n ma dii Selaxa xa gbo waxatin naxan yi.” A yi mirixi nɛn yanyina nde Selaxa fan faxama nɛn alo a tadane faxaxi kii naxan yi. Tamari yi siga a sa lu a baba konni."},{"book":"Dunuɲa Fɔlɔna","chapter":"38","verse":"12","text":"A mi bu Suya a dii tɛmɛna, Yudaa ɲaxanla yi faxa. Ɲan feen to ba a ra, Yuda yi siga Timana yi e nun a lanfaan Xira Adulan kaana. E yi siga Yuda xuruse yireni, e yi e xabene maxabama dɛnaxan yi."},{"book":"Dunuɲa Fɔlɔna","chapter":"38","verse":"13","text":"Muxuna nde yi a fala Tamari xa, a naxa, “I taɲe sigama Timana taani a xurusene xabene maxabadeni.”"},{"book":"Dunuɲa Fɔlɔna","chapter":"38","verse":"14","text":"A yi a kaɲa dugine ba a ma, a yi dugin so a yɛtagin xun na, a sa dɔxɔ Enayin taan so dɛɛn na Timana kiraan xɔn. A bata yi a to Selaxa bata findi banxulanna ra, koni e mi a fi a ma a xa findi a ɲaxanla ra."},{"book":"Dunuɲa Fɔlɔna","chapter":"38","verse":"15","text":"Yuda to a to a dugin soxi a yɛtagin xun na, a yi a miri a yalunden na a ra."},{"book":"Dunuɲa Fɔlɔna","chapter":"38","verse":"16","text":"A yi a fala a xa kiraan na, a naxa, “En siga, en sa kafu.” A mi yi a kolon a mamuxun na a ra. Koni, Tamari yi Yuda maxɔdin, a naxa, “I nanse fima n ma en na kafu?”"},{"book":"Dunuɲa Fɔlɔna","chapter":"38","verse":"17","text":"A yi a yabi, a naxa, “N sii keden nan tongoma n ma xuruseene tagi, n fa a ra i yɛɛ ra.” A yi a yabi, a naxa, “Awa, tolimana nde lu n yii be singe benun i xa fa siin na waxatin naxan yi.”"},{"book":"Dunuɲa Fɔlɔna","chapter":"38","verse":"18","text":"A yi a maxɔdin, a naxa, “I wama n xa nanse so i yii tolimaan na?” Tamari yi a yabi, a naxa, “I ya taxamasenna nun a lutin nun i ya dunganna so n yii.” A yi na seene so a yii, e fa kafu. Tamari yi fudikan a diin na."},{"book":"Dunuɲa Fɔlɔna","chapter":"38","verse":"19","text":"A yi xɛtɛ a konni. A yi dugin ba a yɛtagin xun na, a mɔn yi a kaɲa domaan nagodo a ma."},{"book":"Dunuɲa Fɔlɔna","chapter":"38","verse":"20","text":"Yuda yi a lanfa Adulan kaan xɛ sii diin tideni ɲaxanla ma alogo a xa fa seene ra a naxanye so ɲaxanla yii tolimaan na. Koni a mi ɲaxanla to."},{"book":"Dunuɲa Fɔlɔna","chapter":"38","verse":"21","text":"A yi mɛn kaane maxɔdin, a naxa, “Yalunde ɲaxanla naxan yi kiraan dɛ Enayin taani, na minɛn yi?” E yi a yabi, e naxa, “Yalunde yo mi be.”"},{"book":"Dunuɲa Fɔlɔna","chapter":"38","verse":"22","text":"A yi xɛtɛ Yuda yireni, a fa a fala, a naxa, “N mi a lixi na. Mɛn kaane mɔn bata a fala n xa a yalunde yo mi na e tan konni.”"},{"book":"Dunuɲa Fɔlɔna","chapter":"38","verse":"23","text":"Yuda yi a fala, a naxa, “A xa na seene mara. En fan nama en yɛtɛ rayagi. N bata sii diin nasanba a ma, koni i mi a lixi na.”"},{"book":"Dunuɲa Fɔlɔna","chapter":"38","verse":"24","text":"Kike saxan dangu xanbi, muxuna nde yi a fala Yuda xa, a naxa, “I mamuxun Tamari bata findi yalunden na, a bata fudikan a yalunyani.” Yuda yi a fala, a naxa, “Ɛ a ramini, a gan.”"},{"book":"Dunuɲa Fɔlɔna","chapter":"38","verse":"25","text":"E yi fama a ra waxatin naxan yi, a yi xɛraan nasiga a taɲe ma, a naxa, “Seni itoe mato naxanye n yii. Taxamasenni ito nun a lutin nun dunganni ito na findi muxun naxan gbee ra na nan n nafudikanxi. I lan nɛn i xa a kanna kolon.”"},{"book":"Dunuɲa Fɔlɔna","chapter":"38","verse":"26","text":"Yuda yi na feene kolon. A yi a fala, a naxa, “A tinxin dangu n tan na bayo n mi a fixi n ma dii Selaxa ma.” Na xanbi ra, e mi fa kafu."},{"book":"Dunuɲa Fɔlɔna","chapter":"38","verse":"27","text":"A yi diin barima waxatin naxan yi, e yi a kolon a gulunne nan a kui."},{"book":"Dunuɲa Fɔlɔna","chapter":"38","verse":"28","text":"Diin bari waxatini, keden yi a yiin namini. Dii rasuxun yi a yiin suxu, a gari gbeela xidi a yiin na. A fa a fala, a naxa, “Ito nan singe barixi.”"},{"book":"Dunuɲa Fɔlɔna","chapter":"38","verse":"29","text":"Koni na diin yi a yiin naso, a xunyɛn yi bari. Dii rasuxun yi a fala, a naxa, “I yɛtɛ raminixi fangan mundun na iki?” A yi a xili sa Peresi.38.29 Peresi bunna nɛɛn fa fala “A rabi fena.”"},{"book":"Dunuɲa Fɔlɔna","chapter":"38","verse":"30","text":"Na xanbi boden fan yi bari gari gbeela xidixi a yiin na. Yuda yi a xili sa Sera."}]}