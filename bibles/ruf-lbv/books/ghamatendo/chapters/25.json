{"data":[{"book":"Ghamatendo","chapter":"25","verse":"1","text":"Ghamatsuwa madatu kulawa hapfikile Kaisariya, Festo kagheluka Yerusalemu,"},{"book":"Ghamatendo","chapter":"25","verse":"2","text":"ako iwatambika wakulu na iwabala wa Wayahudi wamlongela maghomba gha Pauli."},{"book":"Ghamatendo","chapter":"25","verse":"3","text":"Wamlomba yawanoghese kwa kumghala Pauli Yerusalemu ili wamkome hayang'ali mnzila."},{"book":"Ghamatendo","chapter":"25","verse":"4","text":"Festo kawedika, “Pauli kamwigheletsa ako Kaisariya, na nene nobama mbuye ako matsuwa chidogho ighakutsa."},{"book":"Ghamatendo","chapter":"25","verse":"5","text":"Mleke pfilongotsi wenu wamwenga waghende na nene, waghale maghomba ghake, ka katenda ichinu chochose chihile.”"},{"book":"Ghamatendo","chapter":"25","verse":"6","text":"Festo hayamalitse kukala nawo ghamatsuwa manane au kumi, kahulumka Kaisariya, litsuwa liwinzile kaghenda kune libalatsa, kalaghitsa Pauli yaghalighwe amo."},{"book":"Ghamatendo","chapter":"25","verse":"7","text":"Pauli hapfikile awala Wayahudi iwatsile kulawa Yerusalemu wema habehi naye, wamlapfila maghomba makulu, ghang'awadahile kulangusa ka ghana ukweli."},{"book":"Ghamatendo","chapter":"25","verse":"8","text":"Baho Pauli kabela kalonga, “Nene sitendile chochose chihile mna malaghitso gha Wayahudi, wala mne Ing'anda ye Imulungu, wala kwa imndewa wa Roma.”"},{"book":"Ghamatendo","chapter":"25","verse":"9","text":"Lekeni Festo kabama awadeng'elese Wayahudi, kamlongela Pauli, “Pfii kobama kughenda Yerusalemu ukahighighwe ako hambele hangu kwa maghomba ghano?”"},{"book":"Ghamatendo","chapter":"25","verse":"10","text":"Pauli kedika, “Nene nakwima hano mne libalatsa lya mndewa wa Roma, nobamighwa nihighighwe hano. ka ghweghwe imwenyegho pfumanya ghoya, sitendile bae ichinu chochose chihile kwa Wayahudi."},{"book":"Ghamatendo","chapter":"25","verse":"11","text":"Lelo ka kuna ichinu chochose chihile chanendile ichitenda nikomighwe, silema kufa bae. Lekeni maghomba ghawangaile Wayahudi ng'agholongesa bae, haduhu imunu iyodaha kunyika mne ghamoko ghawo. Ngaleni kwa imndewa wa Roma!”"},{"book":"Ghamatendo","chapter":"25","verse":"12","text":"Kuya Festo hamalitse kulonga ne iwanu wake wa libalatsa, kalonga, “Kobama ughende kwa imndewa wa Roma, haya kutsoghenda kwa imndewa wa Roma!”"},{"book":"Ghamatendo","chapter":"25","verse":"13","text":"Ghamatsuwa chidogho haghabitile, mndewa Agiripa na Benike wapfika Kaisariya kumlamsa Festo."},{"book":"Ghamatendo","chapter":"25","verse":"14","text":"Hawakalile ako kwa ghamatsuwa chidogho, Festo kamlongela imndewa mbuli tsa Pauli. Kalonga, “Ahano hana imunu, Felikisi tsakamleka mwigheletsa."},{"book":"Ghamatendo","chapter":"25","verse":"15","text":"Hang'endile Yerusalemu, iwatambika wakulu na iwabala wa Wayahudi wanongela ghamaghomba ghake, kuya wabama yahighighwe."},{"book":"Ghamatendo","chapter":"25","verse":"16","text":"Na nene niwalongela si pfipfo bae pfawotendagha Waroma, kumkoma imunu wowose ng'ana yetingane ne iwanu iwamwing'ile ghamaghomba na kumleka yeyamile."},{"book":"Ghamatendo","chapter":"25","verse":"17","text":"Hawatsile hano, na nene sikawile bae, litsuwa liwinzile tsanikala mne libalatsa, nilaghitsa imunu yuno yaghalighwe."},{"book":"Ghamatendo","chapter":"25","verse":"18","text":"Iwanu wala iwaghalile lighomba, hawemile ng'awalongile ichinu chihile kuna yeye ka pfandolele."},{"book":"Ghamatendo","chapter":"25","verse":"19","text":"Bali tsawang'ali wesonga naye mna mbuli tsawo tsa kutamanila na mbuli tse imunu yumwe iyafile, iyakemighwe Yesu, lekeni Pauli ang'ali yolonga imunu ayo ka mghima."},{"book":"Ghamatendo","chapter":"25","verse":"20","text":"Kwaapfila tsasimanyile bae nendetse kwa ghamaghomba ghano, apfo nimghutsa Pauli ka tsakabama yaghende Yerusalemu yahighighwe ako."},{"book":"Ghamatendo","chapter":"25","verse":"21","text":"Lekeni Pauli kabama yahighighwe na Mkulu wa Roma. Apfo nilaghitsa akale hano mbaka hanitsoghenda kwa mndewa wa Roma.”"},{"book":"Ghamatendo","chapter":"25","verse":"22","text":"Kuya Agiripa kamlongela Festo, “Na nene nobama nimuhulike imunu yuno.”"},{"book":"Ghamatendo","chapter":"25","verse":"23","text":"Litsuwa liwinzile Agiripa na Benike watsa aku wapfala maghwanda ghanoghile gha undewa, wengila hane libalatsa kwa ndeng'elelo hamwe na iwakulu we asikali na iwakulu wa kaye. Festo kalaghitsa Pauli yaghalighwe mghati."},{"book":"Ghamatendo","chapter":"25","verse":"24","text":"Festo kalonga, “Imndewa Agiripa ne iwanu wose yamli hano, momwona imunu yuno! Wayahudi wose ako Yerusalemu na hano Kaisariya wanilomba nimlapfe yakomighwe."},{"book":"Ghamatendo","chapter":"25","verse":"25","text":"Lekeni nene sonile bae ichinu chochose ichimtenda yakomighwe, naye kwaapfila tsakabama yahighighwe na Mkulu wa Roma, ndamla kumghala Roma."},{"book":"Ghamatendo","chapter":"25","verse":"26","text":"Lekeni nene nahela imbuli ya ukumwandikila Imtawala mkulu. Apfo nimghala hano hambele henu, ghendoghendo hambele hako ghweghwe Imndewa Agiripa, mng'amalitsa kumghutsa nipate ichinu cha ukwandika."},{"book":"Ghamatendo","chapter":"25","verse":"27","text":"Kwaapfila nakona ng'apfinoghile bae kumghala mwohighwa bila kulangusa ghomba lyake.”"}]}