{"data":[{"book":"Yaya","chapter":"4","verse":"1","text":"Isa naxa a kolon a Farisɛnie bara a mɛ, a fɔxirabirɛe na wuyafe, a man na mixie xunxafe ye xɔɔra dangi Yaya ra."},{"book":"Yaya","chapter":"4","verse":"2","text":"Kɔnɔ a fa li Isa yɛtɛ xa mu nu mixie xunxama ye xɔɔra, a fɔxirabirɛe nan nu a rabama."},{"book":"Yaya","chapter":"4","verse":"3","text":"Isa to rakolon na fe ma, a naxa keli Yudaya, a gbilen Galile bɔxi ma."},{"book":"Yaya","chapter":"4","verse":"4","text":"Na biyaasi kui, a nu lan a xa Samari bɔxi igiri sigafe ra Galile."},{"book":"Yaya","chapter":"4","verse":"5","text":"A naxa Samari taa nde li naxan xili Sukaru, dɛnnaxɛ makɔrɛ xɛ ra, Yuwifie benba Yaxuba naxan fi a xa di Yusufu ma."},{"book":"Yaya","chapter":"4","verse":"6","text":"Yaxuba xa kɔlɔnyi na mɛnni nɛ. Isa to nu bara tagan a xa biyaasi kui, a naxa a magoro na kɔlɔn dɛ ra. Yanyi tagi nan nu a ra."},{"book":"Yaya","chapter":"4","verse":"7","text":"Samari ginɛ nde to fa ye bade, Isa naxa a fala a bɛ, «N ki ye, n xa a min.»"},{"book":"Yaya","chapter":"4","verse":"8","text":"A a lixi Isa fɔxirabirɛe nu bara siga donse sarade taa kui."},{"book":"Yaya","chapter":"4","verse":"9","text":"Ginɛ naxa a fala Isa bɛ, «I tan Yuwifi, n tan Samari ginɛ. I n maxɔrinma ye min daaxi ma munfe ra?» Ginɛ na fala nɛ barima Yuwifie nun Samarikae mu sese masarama e bore tagi."},{"book":"Yaya","chapter":"4","verse":"10","text":"Isa naxa a fala, «Xa i sa a kolon nu, Ala wama i kife naxan na, i tan nan a makulama kisi ye ra nu, a fa na fi i ma. Xa i sa a kolon nu mixi naxan a falafe i bɛ yi ki, ‹n ki ye ra,› i tan fan a makulama nɛ ye ra nu naxan i rakisima.»"},{"book":"Yaya","chapter":"4","verse":"11","text":"Ginɛ naxa a maxɔrin, «N ba, ye base yo mu i yi ra, yi kɔlɔnyi fan tilin. I fa na kisi ye sɔtɔma minden?"},{"book":"Yaya","chapter":"4","verse":"12","text":"Ka i tan dangi muxu benba Yaxuba ra? A tan nan yi kɔlɔnyi fi muxu ma. A tan yɛtɛ bara a ye min, a nun a xa die, a nun a xa gɔɔrɛ.»"},{"book":"Yaya","chapter":"4","verse":"13","text":"Isa naxa a yaabi, «Naxan yo yi kɔlɔn ye min, ye xɔli man gbilenma a suxu ra."},{"book":"Yaya","chapter":"4","verse":"14","text":"Kɔnɔ naxan ye minma n naxan fima a ma, ye xɔli mu a suxuma sɔnɔn. Na ye findima dulonyi nan na a bɔɲɛ ma, a gbo a i, a findi abadan kisi ra.»"},{"book":"Yaya","chapter":"4","verse":"15","text":"Ginɛ naxa a fala a bɛ, «N ba, na ye fi n ma, alako ye xɔli naxa n suxu, n naxa fa ye bade sɔnɔn.»"},{"book":"Yaya","chapter":"4","verse":"16","text":"Isa naxa a fala a bɛ, «Siga i sa i xa mɔri xili, wo fa be.»"},{"book":"Yaya","chapter":"4","verse":"17","text":"Ginɛ naxa a yaabi, «N mu dɔxɔxi xɛmɛ xɔn.» Isa naxa a fala, «I nɔndi nan falaxi, a i mu dɔxɔxi xɛmɛ xɔn."},{"book":"Yaya","chapter":"4","verse":"18","text":"I bara dɔxɔ xɛmɛ suuli birin xɔn ma, i man nun xɛmɛ naxan a ra yi tɛmui, futi mu wo tagi. Na tan, i nɔndi nan falaxi.»"},{"book":"Yaya","chapter":"4","verse":"19","text":"Ginɛ naxa a fala Isa bɛ, «Awa, n bara a kolon fa, a namiɲɔnmɛ nan na i ra."},{"book":"Yaya","chapter":"4","verse":"20","text":"Muxu benbae Ala batu yi geya nan fari, kɔnɔ wo tan Yuwifie a falama a fo Ala xa batu Darisalamu nɛ.»"},{"book":"Yaya","chapter":"4","verse":"21","text":"Isa naxa a fala a bɛ, «N ma di, i xa la n na, waxati na fafe Baba Ala mu batuma yi geya ma, a mu batuma Darisalamu fan."},{"book":"Yaya","chapter":"4","verse":"22","text":"Wo tan Samarikae, wo salima, kɔnɔ wo mu Ala kolon. Muxu tan Yuwifie, muxu salima, muxu man Ala kolon, barima Ala xa kisi fatanma Yuwifie nan na."},{"book":"Yaya","chapter":"4","verse":"23","text":"Kɔnɔ waxati na fafe, a ɲan bara a li, Baba Ala batulae a batuma a nɔndi ki ma e xaxili fiixɛ nan na. Baba Ala wama na batula mɔɔlie nan xɔn ma."},{"book":"Yaya","chapter":"4","verse":"24","text":"Ala findixi Xaxili nan na. A batulae lan nɛ e xa a batu e xaxili fiixɛ nan na a nɔndi ki ma.»"},{"book":"Yaya","chapter":"4","verse":"25","text":"Ginɛ naxa a fala a bɛ, «N a kolon a Al Masiihu fafe, Ala xa Mixi Sugandixi. A tan na fa, a fe birin tagi rabama nɛ won bɛ.»"},{"book":"Yaya","chapter":"4","verse":"26","text":"Isa naxa a fala a bɛ, «N tan nan na ra, n tan Ala xa Mixi Sugandixi nan wɔyɛnfe i bɛ yi ki.»"},{"book":"Yaya","chapter":"4","verse":"27","text":"Isa fɔxirabirɛe to Isa li, a na wɔyɛnfe na ginɛ ra, e dɛ naxa ixara, kɔnɔ e mu a maxɔrin, «I wama munse xɔn» xa na mu a ra «Wo na munse falafe?»"},{"book":"Yaya","chapter":"4","verse":"28","text":"Ginɛ naxa a xa fɛɲɛ lu naa, a siga taa kui, a sa a fala mixie bɛ,"},{"book":"Yaya","chapter":"4","verse":"29","text":"«Wo fa. Wo xa xɛmɛ nde mato naxan bara n ma kɛwali birin fala n bɛ, a mu n kolon. Ala xa Mixi Sugandixi na a ra ba, ka?»"},{"book":"Yaya","chapter":"4","verse":"30","text":"Na kui, taakae naxa mini sigafe ra Isa yire."},{"book":"Yaya","chapter":"4","verse":"31","text":"Na waxati bun ma, Isa fɔxirabirɛe nu wɔyɛnfe a bɛ, e a fala, «Karamɔxɔ, i dɛge.»"},{"book":"Yaya","chapter":"4","verse":"32","text":"Kɔnɔ Isa naxa a masen e bɛ, «Baloe na n tan yi ra, wo tan mu naxan kolon.»"},{"book":"Yaya","chapter":"4","verse":"33","text":"A fɔxirabirɛe naxa e bore maxɔrin, «Pe, mixi nde nan faxi donse ra a xɔn ma ba?»"},{"book":"Yaya","chapter":"4","verse":"34","text":"Isa naxa a masen e bɛ, «N tan ma baloe findixi n Xɛɛma waxɔnfe rabafe nan na, n xa a xa wali rakamali a bara naxan so n yi."},{"book":"Yaya","chapter":"4","verse":"35","text":"Wo tan mu a falama xɛ, ‹Kike naani nan luxi beenun xɛ xabɛ xa a li›? N xa a fala wo bɛ, wo wo ya rasiga, wo xɛe mato, e ragbeelixi ki naxɛ. Xɛ xaba tɛmui bara a li."},{"book":"Yaya","chapter":"4","verse":"36","text":"Xɛ xabɛ ɲan bara a xa wali sare sɔtɔ fɔlɔ. A xa wali a niyama nɛ mixi xa kisi sɔtɔ abadan. Na kui, naxan xɛ bima nun naxan xɛ xabama, e birin luma sɛɛwɛ keren nɛ."},{"book":"Yaya","chapter":"4","verse":"37","text":"Yi masenyi findixi nɔndi nan na, ‹Mixi nde xɛ garansanma, gbɛtɛ a xabama.›"},{"book":"Yaya","chapter":"4","verse":"38","text":"N tan wo xɛɛxi xɛ xabade nɛ, wo mu naxan nawalixi. Mixi gbɛtɛe nan walixi, kɔnɔ wo tan nan e xa wali raɲɔnyi toma.»"},{"book":"Yaya","chapter":"4","verse":"39","text":"Samarika naxee nu sabatixi na taa kui, e gbegbe naxa danxaniya Isa ma na ginɛ xa seedeɲɔxɔya xa fe ra, a to a fala, «N bara kɛwali naxan birin naba, a bara a birin tagi raba n bɛ.»"},{"book":"Yaya","chapter":"4","verse":"40","text":"Na kui, Samarikae to fa Isa yire, e naxa a mayandi a xa lu e xɔnyi. Isa naxa xi firin naba naa."},{"book":"Yaya","chapter":"4","verse":"41","text":"Mixi gbegbe man naxa danxaniya a xa masenyi saabui ra."},{"book":"Yaya","chapter":"4","verse":"42","text":"E naxa a fala na ginɛ bɛ, «Singe muxu nu danxaniyaxi i tan nan xa wɔyɛnyi xa fe ra, kɔnɔ yakɔsi muxu tan yɛtɛ bara a xui mɛ. Muxu bara a kolon fa, a yi findixi duniɲa rakisima nan yati ra.»"},{"book":"Yaya","chapter":"4","verse":"43","text":"Na xi firin dangi xanbi, Isa naxa keli naa, a siga Galile,"},{"book":"Yaya","chapter":"4","verse":"44","text":"barima a tan yati a a masen nɛ a namiɲɔnmɛ sese yo mu binyama a xɔnyi."},{"book":"Yaya","chapter":"4","verse":"45","text":"A to so Galile, naakae naxa a rasɛnɛ a fanyi ra, barima e fan nu bara Sayamalekɛ Dangi Sali raba Darisalamu, e a xa kaabanakoe to, a naxee raba naa."},{"book":"Yaya","chapter":"4","verse":"46","text":"Na kui, Isa man naxa so Kaana, Galile bɔxi ma, a ye mafindi wɛni ra dɛnnaxɛ. Mangɛ xa walikɛ xungbe nde nu na naa, naxan xa di nu furaxi Kapɛrɛnamu."},{"book":"Yaya","chapter":"4","verse":"47","text":"A to a mɛ a Isa bara fa Galile kelife Yudaya, a naxa siga a yire, a a maxandi a xa fa a xa di xɛmɛ rayalan naxan nu saxi saya fure ma."},{"book":"Yaya","chapter":"4","verse":"48","text":"Isa naxa a fala a bɛ, «Wo tan mu danxaniyama feo, fo wo tɔnxumae nun kaabanakoe to!»"},{"book":"Yaya","chapter":"4","verse":"49","text":"Mangɛ xa walikɛ naxa a mayandi, «Marigi, talu n xɔnyi beenun n ma di xa faxa!»"},{"book":"Yaya","chapter":"4","verse":"50","text":"Isa naxa a yaabi, «Siga, i xa di bara kisi.» Na walikɛ naxa la Isa xa masenyi ra, a naxa siga."},{"book":"Yaya","chapter":"4","verse":"51","text":"A nu na gbilenfe tɛmui naxɛ, a xa konyie naxa a ralan, e a fala a bɛ, «I xa di bara kisi!»"},{"book":"Yaya","chapter":"4","verse":"52","text":"A fan naxa e maxɔrin, «A fisa mun tɛmui?» E naxa a yaabi, «A fate xinbelixi xoro yanyi tagi ɲɔndɔn.»"},{"book":"Yaya","chapter":"4","verse":"53","text":"Na di baba naxa a kolon a xa di yalan fɔlɔ kabi Isa a fala a bɛ tɛmui naxɛ, «I xa di bara kisi.» Na nan a ra, na xɛmɛ nun a xa denbaya birin naxa danxaniya Isa ma."},{"book":"Yaya","chapter":"4","verse":"54","text":"Na naxa findi Isa xa tɔnxuma makaabaxi firin nde ra. A a raba Galile nɛ, a to gbilen kelife Yudaya."}]}