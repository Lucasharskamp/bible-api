{"data":[{"book":"Zon","chapter":"10","verse":"1","text":"Zisas mbe nzua vov wom khaŋ nzuai, “Gu guigira nde nzuai, guma, ana sipsivi ki bɨna thɨmkamani mbugum vhen veri fhu, ana harigi ŋanen bɨna kharav vhen veri, mba khesharigi guma, ana kɨɨi guma gum harigi gumgi shogap, mbe bigi ndi guma ma."},{"book":"Zon","chapter":"10","verse":"2","text":"Guma thɨmkamani mbugum bɨna vhen veri, ana mba sipsivi gari guma ma."},{"book":"Zon","chapter":"10","verse":"3","text":"Mba thɨmkamani gari guma, ana mba guma ga nzuav thɨma fhɨri. Mba sipsivi anan kamthooŋ kaŋgiap ana mbararagi. Ana won sipsivi bevbevira mben zɨri zitav, mbe kov kɨrar hi."},{"book":"Zon","chapter":"10","verse":"4","text":"10.4: Zo 10.27Ana won sipsivir kov za kɨrar hegap, ana mben nɨma thɨgap fharigi. Ana sipsivi anan kamthooŋ kaŋgi, mbe maaŋ muuŋgiap ana zɨn vui."},{"book":"Zon","chapter":"10","verse":"5","text":"Mbe harigi guma zɨn vui fhu. Zakɨra fhuvara! Harigi guma the mben kamɨnga, mba sipsivi ana kamthooŋ mbararagip, mbe rɨv ŋgɨrga. Ne khaŋ muuŋgi, mbe harigi guma kamthooŋ kaŋgi fhuvara.”"},{"book":"Zon","chapter":"10","verse":"6","text":"10.6: Zo 16.25Zisas mba bunen vhunama daav mbe nzuaim, mbe ana mba vhunama daav mbe nzuai buna nɨɨeŋ, mbe ne kaŋgi fhuvara."},{"book":"Zon","chapter":"10","verse":"7","text":"Zisas mbara wom khaŋ mbe nzuai, “Gu guigira nde nzuai, gu nduara mba sipsivi bɨna vhen veri thɨmkamani ma."},{"book":"Zon","chapter":"10","verse":"8","text":"10.8: Jer 23.1-2; Ese 34.2-3Mba na nɨma thɨgap fhara zɨgi gumgi, mbe kɨɨi gumgi gum harigi gumgir shogap, mbe bigi ndi gumgi ma. Maaŋ muuŋgiap, mba sipsivi mben kaathoori mbararagi fhuvara."},{"book":"Zon","chapter":"10","verse":"9","text":"10.9: Sng 118.20; Zo 14.6; Ef 2.18Gu nduara, gu thɨmkamani ma. Guma the zɨv nan hɨgɨp, ŋgɨp bɨna vhen ŋgɨrgɨrga, Fhe Bakɨme taagip ana ndigɨrga. Ana vhen kɨv kɨrar hɨv, taagi vhen ŋgirɨrga. Ana maaŋ muuŋv mbur ŋgɨp khar zɨv, mba ndirga."},{"book":"Zon","chapter":"10","verse":"10","text":"“Kɨɨi guma, ana harigi bigen muun za zi fhuvara. Zakɨra fhuvara! Ana sipsivi kɨmɨv, mben farfav, mbe shogɨrim, mbe vhɨzɨr zav zi. Gu mbe zazera mbara muuŋgiap ki bɨɨŋbɨɨŋ ndir zav gu zɨgi. Mbe maaŋ muuŋgip, mbe guigira mpirmpirɨga vhuun muuŋgirga."},{"book":"Zon","chapter":"10","verse":"11","text":"10.11: Sng 23.1; Ais 40.11; Ese 34.11-23; Zo 15.13; Hi 13.20; 1 Pi 2.25; VB 7.17Gu nduara sipsivi gari guman vhuuŋ ma. Sipsivi gari guman vhuuŋ, ana won sipsivir kurkurar zav won tuma fekhɨngiap won sipsivir kurkurigi."},{"book":"Zon","chapter":"10","verse":"12","text":"10.12: Sek 11.16-17; FG 20.29Guma ŋkɨɨra nzuav ŋgari, ana vhɨra sipsivi gari guman vhuuŋ fhu, ana vhɨra mba sipsivir vuavi fhuvara. Ana maaŋ muuŋgip ruaŋruaŋgi fiaŋ ganɨrim, ana zɨrga, ana mba sipsivi thav rɨv ŋgɨgɨrga. Mba ruaŋruaŋgi fiaŋ sipsiva the shogɨrim, mba harigi sipsivi mbe rɨv tamtam ŋgegɨrga."},{"book":"Zon","chapter":"10","verse":"13","text":"Mba guma rɨv ŋgɨrga ne khaŋ muuŋgi, mba guma ana vhezara nzuav ŋgari. Ana guigira mba sipsivi ga ndɨkndɨgi fhuvara."},{"book":"Zon","chapter":"10","verse":"14-15","text":"“Gu nduara, gu sipsivi gari guman vhuuŋ ma. Dara na kaŋgim, gu Dara kaŋgi. Mba tɨvara gu won sipsivi kaŋgim, nan sipsivi na kaŋgi. Gu won tuma fekhɨngip, won sipsivir kurarga."},{"book":"Zon","chapter":"10","verse":"16","text":"10.16: Ais 56.8; Ese 34.23; 37.22-24; Zo 11.52; Ef 2.14; 1 Pi 2.25Gu vhɨra harigi sipsivi ki, mbe kha bɨna ntɨɨri fhuvara. Gu mba sipsivi, gu vhɨra nta ndigip zɨrga. Nta vhɨra na kamthooŋ mbarararga. Maaŋ muuŋgirga, nta za wari tɨgɨp na sipsivira kɨrga, nta gari guma bavira kɨrga."},{"book":"Zon","chapter":"10","verse":"17","text":"10.17: Ais 53.7-8; 53.12; Fi 2.8-9; Hi 2.9Dara guigira na vuzvugi, ne khaŋ muuŋgi. Gu won tuma fekhɨngip, gu maaŋ muuŋgip taagi ana ndigɨrga."},{"book":"Zon","chapter":"10","verse":"18","text":"10.18: Zo 2.19; 5.26; 6.38; 14.31; 19.11; FG 2.24; 2.32Guma the za nan tuma vhɨzgirga tuktɨgi fhuvara. Zakɨra fhuvara! Gu wo vuzvugara, gu won tuma fekhɨngirga. Gu won tuma fekhɨngirga ŋkasŋka ki. Gu vhɨra taagi ana ndirga ŋkasŋka ki. Nan Ndia maaŋ muun zav na suaŋgim, gu maaŋ mbui.”"},{"book":"Zon","chapter":"10","verse":"19","text":"Ana maaŋ nzuaim, mba Zudaiŋ ne mbararagiap, mbe taagia rɨgɨra wari shɨrigi."},{"book":"Zon","chapter":"10","verse":"20","text":"10.20: Zo 7.20; 8.48; 8.52Mbe gumgi vhɨrvera khaŋ nzuai, “Ŋina mbatɨk ana vhen kim, ana ŋanŋani. Nde thaŋ nzuav khuarir ana buni ga tɨgi?”"},{"book":"Zon","chapter":"10","verse":"21","text":"10.21: Sng 94.9; 146.8; Zo 9.6-7; 9.32-33Mbe mbari khaŋ nzuai, “Khe ŋina mbatɨk vhen ki guma nzuai buni mbure fhuvara. Ee, ŋina mbatɨk rɨmani mbatɨgi guma then muuŋgirim, ana rɨmani taagi nzerarie?”"},{"book":"Zon","chapter":"10","verse":"22","text":"Mba tugera mbe rotu mbui tuga bakɨ mbe Zerusareman ki. Mba rotu mbui tuga bakɨme, mbe Fhe Bakɨme Phena muuŋgim, ana guigira Fhe Bakɨme Phen ki. Mba rotu mbui tuga bakɨme, mbe rugahi tugen mba rotu mbui."},{"book":"Zon","chapter":"10","verse":"23","text":"Zisas mba Fhe Bakɨme phena bɨna vhen Soromon vunkamen thɨva ruav ki."},{"book":"Zon","chapter":"10","verse":"24","text":"10.24: FG 3.11; 5.12; Ru 22.67Mbe Zudaiŋ zav, za ana behuigia thivgiap kha nzambaren ana muuŋgi, “Ndu rasɨn wo bun nza suaŋrie, ndu the guarara? Ndu mba Fhe Bakɨme taagip wo gumgi gu mbigi ndir zav farasarigi guma, ndu tuituigip nza suaŋ.”"},{"book":"Zon","chapter":"10","verse":"25","text":"Zisas mbe ŋgarkarav khaŋ nzuai, “Gu nde suaŋgi, nde na khothɨgi fhu. Gu won Ndiar zɨn panan mbui ŋaari, nde mba ŋaari garav, nde na kaŋgi."},{"book":"Zon","chapter":"10","verse":"26","text":"10.26: Zo 6.64; 8.45-47; 1 Zo 4.6Nde na sipsivi fhuvara. Maaŋ muuŋgiap, nde na khothɨgi fhuvara."},{"book":"Zon","chapter":"10","verse":"27","text":"10.27: Zo 8.47; 10.3-4; 10.14Nan sipsivi nan kamthooŋ kaŋgim, gu vhɨra mbe kaŋgi, mbe na zɨn vui."},{"book":"Zon","chapter":"10","verse":"28","text":"10.28: Zo 3.16; 6.37-39; 17.11-12; 18.9Gu zazera mbara muuŋgiap ki bɨɨŋbɨɨn mbe ndɨɨi, mbe fhɨrgirɨgɨp, ŋgu mbatɨgar ŋgegɨrga fhu. Zakɨra fhuvara! Guma the na farve tɨn mbe vhararga tuktɨgi fhuvara."},{"book":"Zon","chapter":"10","verse":"29","text":"10.29: Zo 14.28; 17.2; 17.6Na Dara mben na nɨɨŋgi. Ana guigira fhara guarara kav, ana zɨ za kha bigi kharav, guigira vu guarara ki. Maaŋ muuŋgiap, guma the na farve tɨn mbe vhɨrarga tuktɨgi fhuvara."},{"book":"Zon","chapter":"10","verse":"30","text":"10.30: Zo 17.11; 17.22Gu won Ndiar kov, ŋka wani tɨgap ŋka bavira ki.”"},{"book":"Zon","chapter":"10","verse":"31","text":"Mbe Zudaiŋ ne mbararagiap, mbe wom ŋkɨɨa ana sɨrim, ana rɨmɨn za mbui."},{"book":"Zon","chapter":"10","verse":"32","text":"Zisas mbaram khaŋ mbe nzuai, “Gu Darar ŋaarir vhuuiŋ vhɨrver nde khɨvigi. Nde maaŋgi ŋaara ndɨkndɨgap, ŋkɨɨar na sɨr za mbui?”"},{"book":"Zon","chapter":"10","verse":"33","text":"Mbe Zudaiŋ ana ŋgarkarav khaŋ nzuai, “Nza ndu muuŋgi ŋaara vhuuŋ the ndɨkndɨgap ŋkɨɨar ndu sɨr za mbui fhuvara. Zakɨra fhuvara! Ndu Fhe Bakɨme zɨn farfav, ana ŋana ndir za mbuim, nza ne nzuav, ŋkɨɨar ndu sɨr za mbui. Ndu guma khɨn ma, ndu fhura khaŋ nzuai, ‘Gu nduara Fhe Bakɨme ma.’ ”"},{"book":"Zon","chapter":"10","verse":"34","text":"Zisas mbe ŋgarkarav khaŋ nzuai, “Fhe Bakɨme won ŋaarir muuŋv, wo buni mbari bun suan zav zɨ bakɨme nde nɨɨŋgi. Maaŋ muuŋgiap, Fhe Bakɨme buni vhuuiŋ ki gavar kama mueŋ khaŋ nzuai, ‘Nde Fhe Bakɨme fara muuŋgi.’"},{"book":"Zon","chapter":"10","verse":"35","text":"10.35: Mt 5.18Fhum Fhe Bakɨme kha kamen gumgi ga nzuav khaŋ nzuai, ‘Fhe Bakɨme fara muuŋgi.’ Fhe Bakɨme buni vhuuiŋ ki gavar ki buni, nta zazera mbara muuŋgiap ki buni guari ma."},{"book":"Zon","chapter":"10","verse":"36","text":"10.36: Zo 3.17; 5.17-18; 6.27; 9.35-37Gu, Dara nduara na farasarav, na sarigim, gu kha nuianan zergi. Maaŋ muuŋgiap, gu khaŋ nzuai, ‘Gu Fhe Bakɨme Kam ma,’ gu maaŋ nzuaim, nde thaŋ nzuav, khaŋ nzuai, ‘Ndu Fhe Bakɨme zɨn farfav, ana ŋana ndir za mbui’?"},{"book":"Zon","chapter":"10","verse":"37","text":"“Gu won Ndiar ŋaarar muunga fhu, nde maaŋ muuŋgip na khothɨgɨrga fhu."},{"book":"Zon","chapter":"10","verse":"38","text":"10.38: Zo 14.10-11Gu ana ŋaara mbui. Nde na buni khothivɨ thagi, nde gu mbui ŋaari, nde nta khothɨgɨri. Maaŋ muuŋgip, nde ndɨkndɨgi vhuuiŋ kaŋgip, kha ndɨkndɨgar muuŋri, Dara nan han kim, gu Dara han ki. Ŋka wani tɨgap guma bavira.”"},{"book":"Zon","chapter":"10","verse":"39","text":"Mbe taagip ana suigɨr za mbuim, ana mben vhevge rɨgap vugi."},{"book":"Zon","chapter":"10","verse":"40","text":"Zisas taagia vov Zordan mbɨ thugap, mueŋ nderen hɨgi. Ana vov Zon Gumgi Ruai Guma fhum gumgi gu mbigi ruagi ŋanen vugap mba ŋanen ki."},{"book":"Zon","chapter":"10","verse":"41","text":"Ana kim, gumgi gu mbigi vhɨrve ana han zi. Mbe zav khaŋ ana nzuai, “Khueŋ guigi guarara, Zon wo buni havhari mirikora havhara the muuŋgi fhuvara. Zon kha guma ga nzuav suaŋgi buni, nta guigira buni guari ma.”"},{"book":"Zon","chapter":"10","verse":"42","text":"10.42: Zo 7.31Zisas maaŋ ki tugivigen, gumgi gu mbigi vhɨrvera ana khothɨgi."}]}