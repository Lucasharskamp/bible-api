{"data":[{"book":"2 Makoronike","chapter":"29","verse":"1","text":"Hezekia aiva namakore makumi maviri namashanu paakava mambo, akatonga muJerusarema kwamakore makumi maviri namapfumbamwe. Zita ramai vake rainzi Abhija mwanasikana waZekaria."},{"book":"2 Makoronike","chapter":"29","verse":"2","text":"Akaita zvakanaka pamberi paJehovha, sezvakanga zvangoitwa naDhavhidhi baba vake."},{"book":"2 Makoronike","chapter":"29","verse":"3","text":"Mumwedzi wokutanga wegore rokutanga kutonga kwake akazarura masuo etemberi akaagadziridza."},{"book":"2 Makoronike","chapter":"29","verse":"4","text":"Akauyisa vaprista navaRevhi akavaunganidza muchivara chokudivi rokumabvazuva."},{"book":"2 Makoronike","chapter":"29","verse":"5","text":"Uye akati, “Teererai kwandiri, vaRevhi! Zvinatsei zvino uye munatse temberi yaJehovha, Mwari wamadzibaba enyu. Mubvise kusvibiswa kwose munzvimbo tsvene."},{"book":"2 Makoronike","chapter":"29","verse":"6","text":"Madzibaba edu akanga asina kutendeka; vakaita zvakaipa pamberi paJehovha Mwari uye vakamusiya. Vakabvisa zviso zvavo panzvimbo inogara Jehovha, vakamufuratira."},{"book":"2 Makoronike","chapter":"29","verse":"7","text":"Vakapfigawo mikova yebiravira uye vakadzima mwenje. Havana kupisira zvinonhuhwira kana kupa zvipiriso zvinopiswa panzvimbo tsvene kuna Mwari waIsraeri."},{"book":"2 Makoronike","chapter":"29","verse":"8","text":"Naizvozvo, kutsamwa kwaJehovha kwakawira pamusoro peJudha neJerusarema, akavaita chinhu chinotyisa, chinovhundutsa nechinosekwa, sezvamunoona nameso enyu chaiwo."},{"book":"2 Makoronike","chapter":"29","verse":"9","text":"Ndokusaka madzibaba edu akaurayiwa nomunondo uye vanakomana navanasikana vedu navakadzi vedu vava muutapwa."},{"book":"2 Makoronike","chapter":"29","verse":"10","text":"Zvino ndinoda kuita mhiko naJehovha, Mwari waIsraeri; kuitira kuti kutsamwa kwake kunotyisa kubve kwatiri."},{"book":"2 Makoronike","chapter":"29","verse":"11","text":"Vanakomana vangu, musava vanhu vasina hanya zvino, nokuti Jehovha akakusarudzai kuti mumire pamberi pake, uye mumushandire, kuti mushumire pamberi pake uye mupise zvinonhuhwira.”"},{"book":"2 Makoronike","chapter":"29","verse":"12","text":"Ipapo vaRevhi ava vakasimuka vakashanda:"},{"book":"2 Makoronike","chapter":"29","verse":"13","text":"kubva kuzvizvarwa zvaErizafani,"},{"book":"2 Makoronike","chapter":"29","verse":"14","text":"kubva kuzvizvarwa zvaHemani,"},{"book":"2 Makoronike","chapter":"29","verse":"15","text":"Pavakaunganidza hama dzavo vakazvinatsa, vakapinda mukati kuti vachenese temberi yaJehovha sokurayira kwakanga kwaitwa namambo, vachitevera shoko raJehovha."},{"book":"2 Makoronike","chapter":"29","verse":"16","text":"Vaprista vakaenda munzvimbo tsvene yaJehovha kuti vandoichenesa. Vakabudisa kuchivanze chetemberi yaJehovha zvose zvakanga zvisina kuchena zvavakaona mutemberi yaJehovha. VaRevhi vakazvitora vakaenda nazvo kuMupata weKidhironi."},{"book":"2 Makoronike","chapter":"29","verse":"17","text":"Vakatanga kunatsa pazuva rokutanga romwedzi wokutanga uye pazuva rorusere romwedzi vakasvika pabiravira raJehovha. Kwamamwezve mazuva masere vakanatsa temberi yaJehovha pachayo, vakapedza nezuva regumi namatanhatu romwedzi wokutanga."},{"book":"2 Makoronike","chapter":"29","verse":"18","text":"Ipapo vakaenda kuna mambo Hezekia vakandomuzivisa kuti: “Tachenesa temberi yaJehovha yose, aritari yezvipiriso zvinopiswa nemidziyo yayo yose, netafura yekuisira chingwa chakatsaurwa, nemidziyo yayo yose."},{"book":"2 Makoronike","chapter":"29","verse":"19","text":"Tagadzira uye tanatsa midziyo yose yakabviswa naMambo Ahazi mukusatendeka kwake paakanga ari mambo. Zvino yava pamberi pearitari yaJehovha.”"},{"book":"2 Makoronike","chapter":"29","verse":"20","text":"Mangwanani ezuva raitevera Mambo Hezekia akaunganidza vakuru veguta pamwe chete vakakwira kutemberi yaJehovha."},{"book":"2 Makoronike","chapter":"29","verse":"21","text":"Vakauya nehando nomwe, makondobwe manomwe, namakwai makono manomwe nembudzi hono nomwe sechibayiro chezvivi choushe, chenzvimbo tsvene necheJudha. Mambo akarayira vaprista, zvizvarwa zvaAroni kuti vapisire zvibayiro izvi paaritari yaJehovha."},{"book":"2 Makoronike","chapter":"29","verse":"22","text":"Saka vakauraya hando dziya, uye vaprista vakatora ropa vakarisasa paaritari mushure mezvo vakauraya makondobwe vakasasa ropa rawo paaritari; uye vakauraya makwayana vakasasa ropa rawo paaritari."},{"book":"2 Makoronike","chapter":"29","verse":"23","text":"Mbudzi dzechipiriso chechivi dzakauyiswa pamberi pamambo neungano, uye vakaisa maoko avo pamusoro padzo."},{"book":"2 Makoronike","chapter":"29","verse":"24","text":"Ipapo vaprista vakadziuraya vakaisa ropa radzo paaritari sechipiriso chechivi kuti vayananisire Israeri yose, nokuti mambo akanga arayira kuti kuitwe chipiriso chinopiswa nechipiriso chechivi zvichiitirwa Israeri yose."},{"book":"2 Makoronike","chapter":"29","verse":"25","text":"Akaisa vaRevhi mutemberi yaJehovha vane makandira, nemitengeranwa nembira sezvaakanga arayirwa naDhavhidhi naGadhi muoni wamambo naNatani muprofita. Izvi ndizvo zvakarayirwa naJehovha kubudikidza navaprofita vake."},{"book":"2 Makoronike","chapter":"29","verse":"26","text":"Saka vaRevhi vakamira vakagadzirira vaine zviridzwa zvaDhavhidhi uye vaprista vaine hwamanda dzavo."},{"book":"2 Makoronike","chapter":"29","verse":"27","text":"Hezekia akarayira vanhu kuti vabayire chipiriso chinopiswa paaritari. Chipiriso pachakatanga, kuimbira Jehovha kwakatangawo, kuchiteverwa nehwamanda nezviridzwa zvaDhavhidhi mambo weIsraeri."},{"book":"2 Makoronike","chapter":"29","verse":"28","text":"Ungano yose yakakotama ichinamata, vaimbi pavaiimba uye varidzi vehwamanda vachiridza. Zvose izvi zvakaenderera mberi kusvikira chibayiro chechipiriso chinopiswa chapera."},{"book":"2 Makoronike","chapter":"29","verse":"29","text":"Pavakapedza kupa zvipiriso, mambo navose vaakanga anavo vakapfugama pasi vakanamata."},{"book":"2 Makoronike","chapter":"29","verse":"30","text":"Mambo Hezekia namachinda ake vakarayira vaRevhi kuti varumbidze Jehovha namashoko aDhavhidhi neaAsafi muoni. Saka vakaimba nziyo dzokurumbidza nomufaro uye vakakotama vakanamata."},{"book":"2 Makoronike","chapter":"29","verse":"31","text":"Ipapo Hezekia akati, “Imi iye zvino mazvikumikidza kuna Jehovha. Uyai nezvipiriso zvokuvonga kutemberi yaJehovha.” Saka ungano yose yakauyisa zvipiriso nezvipo zvokuvonga, uye vose vaiva nemwoyo inoda vakauyisa zvipiriso zvinopiswa."},{"book":"2 Makoronike","chapter":"29","verse":"32","text":"Zvipiriso zvinopiswa zvakauyiswa neungano zvaiti hando makumi manomwe, namakondobwe zana, namakwayana makono mazana maviri, zvose izvi zvaiva zvokupisira kuna Jehovha."},{"book":"2 Makoronike","chapter":"29","verse":"33","text":"Mhuka dzose dzakanga dzatsaurwa sezvipiriso dzaisvika hando mazana matanhatu namakwai nembudzi zviuru zvitatu."},{"book":"2 Makoronike","chapter":"29","verse":"34","text":"Kunyange zvakadaro, vaprista vakanga vari vashoma kwazvo kuti vakwanise kuvhiya zvipiriso zvose izvi; saka hama dzavo vaRevhi vakavabatsira kusvikira basa iri rapera uye kusvikira vamwe vaprista vatsaurwa nokuti vaRevhi vakanga vakangwarira kwazvo kuzvigadza kupfuura zvaiita vaprista."},{"book":"2 Makoronike","chapter":"29","verse":"35","text":"Paiva nezvipiriso zvinopiswa zvakawanda kwazvo, pamwe chete namafuta ezvipiriso zvokuyanana, nezvipiriso zvokunwa zvaipiwa pamwe chete nezvipiriso zvinopiswa."},{"book":"2 Makoronike","chapter":"29","verse":"36","text":"Hezekia navanhu vose vakapemberera zvakanga zvauyiswa naMwari kuvanhu vake nokuti zvakanga zvaitwa nokukurumbidza."}]}