{"data":[{"book":"Ntandiliko","chapter":"32","verse":"1","text":"Yakobo nkuuka nkuhwena mwanda wake, na malaika va Nnungu nkukojana nawe."},{"book":"Ntandiliko","chapter":"32","verse":"2","text":"Yakobo pavonite, nkuhaula kuchidoni, “Alino nni likambi lya jeshi lya Nnungu!” Apala pachinu nkupachema Mahanaimu.32:2 Mahanaimu, mana lake “makambi mavili.”"},{"book":"Ntandiliko","chapter":"32","verse":"3","text":"Bahi Yakobo nkuvatuma vajumbe vannongolele kuhwena kwanga Esau nkuluwe aneko ku Seili nchilambo cha Edomu."},{"book":"Ntandiliko","chapter":"32","verse":"4","text":"Nkuvalaija wachidoni, “Nnyaulile nkulwangu Esau kuchidoni, ‘Ntumishi wako Yakobo atedoni, ‘Nangu ngúikala kumidi kwanga Labani mpaka vino."},{"book":"Ntandiliko","chapter":"32","verse":"5","text":"Na vino ngùvele na ding'ombe na punda na angandolo na ambudi na vatumwa vachilume na vachimahe. Na vino ngùtuma ujumbe auno kwa nkulwangu, uchinga ngupate kuyambukilwa muyo mwako.’ ”"},{"book":"Ntandiliko","chapter":"32","verse":"6","text":"Anevo vajumbe nkuhwena, pavauite kwanga Yakobo nkunnyaulila kuchidoni, “Tùnihwika kwa nkululo Esau, na nang'e vino àvenkwida unakuchingamila, na àlongene na valume myanne.”"},{"book":"Ntandiliko","chapter":"32","verse":"7","text":"Bahi Yakobo nkuyopa namene na kulipwalela. Nkuvayavanya vanu vanalongene navo matunji mavili, uchocho nkuvayavanya angandolo na ambudi, na ang'ombe na angamila."},{"book":"Ntandiliko","chapter":"32","verse":"8","text":"Yakobo nkulitangolela chimunda-munda wachidoni, “Esau akàida nkulyondonganga litunji limo, bahi litunji limbeisalîla, lichililame.”"},{"book":"Ntandiliko","chapter":"32","verse":"9","text":"Bahi Yakobo nkunnyuwa Nnungu wachidoni, “Wako Nnungu wa anakulwangu Iblahimu na wa atatangu Isaka! Wako Yahwe unguhaulidîle nguuye nchilambo changu kwa alangavangu, na kunguahidi kungutendela lambone,"},{"book":"Ntandiliko","chapter":"32","verse":"10","text":"nangu wala nikáfala kananga kadiki kupwechela uwambone ungutendedile na ikulupiki yundangujije nangu ntumishi wako. Panguyombweke muto wa Yoludani, nangu ngúvele chihi nanga chinu ila isimbo weka, henga vino ngùvele na matunji mavili la vanu vohe na anyama."},{"book":"Ntandiliko","chapter":"32","verse":"11","text":"Vino ngùyuwa ungupohe kuhaloka mmakono la nkulwangu Esau, kwa kuva, ngùyopa kuva achiaide unanguwalala nangu na ajavangu pamo na anavangu."},{"book":"Ntandiliko","chapter":"32","verse":"12","text":"Wako úninguahidi kuva uchiungutendele lambone, na kuvatenda vanu va nnukolo lwangu kuva vohe namene muchi nnyangi wa kubahali, ukáhululika kuvalangika!”"},{"book":"Ntandiliko","chapter":"32","verse":"13","text":"Bahi chilo anecho Yakobo nkulala pachinu anepo. Bahi nkutwala dimali dyake fulani uchinga dììve dinudyo kwa Esau nkuluwe."},{"book":"Ntandiliko","chapter":"32","verse":"14","text":"Yakobo álatwete magogoma la dimbudi ishilini na makolo myambili, na angandolo ishilini anamilume na makolo myambili,"},{"book":"Ntandiliko","chapter":"32","verse":"15","text":"angamila salasini vayong'êja chalumo na anavao, na makolo la ding'ombe alubaini na maluchi la ding'ombe kumi, na makolo ishilini la punda na anamilume kumi."},{"book":"Ntandiliko","chapter":"32","verse":"16","text":"Nkuvakamuja vatumishi vake, kila munu na litunji lyake, nkuvahaulila kuchidoni, “Ngulongolele, na mulekane kadiki kati ya litunji limo na linji.”"},{"book":"Ntandiliko","chapter":"32","verse":"17","text":"Nkunnaija ayula alongoledile kuchidoni, “Nkulwangu Esau pambekojana na wako na kukuuja kuva, ‘Wako ntumishi wanga nnani? Uhwena kwachi? Na vanyama ava vammalele vanga nnani?’"},{"book":"Ntandiliko","chapter":"32","verse":"18","text":"Wako nnyang'ule kuchidoni, ‘Adino nni dimali dya ntumishi wako Yakobo. Na dyammalele adino ni dinudyo kwajili yako wako nkulu. Na Yakobo mwene àvenkwida nnyuma mwetu.’ ”"},{"book":"Ntandiliko","chapter":"32","verse":"19","text":"Na ntumishi wa litunji lya vili na lya tatu na vanji vammalele nkuvalaija uchocho, wavahaulila kuchidoni, “Pamumbekojana na Esau nnyaulile malove ulolo."},{"book":"Ntandiliko","chapter":"32","verse":"20","text":"Pamo na anelo, munaluvalile kunnyaulila kuva, ‘Ntumishi wako Yakobo àvenkwida nnyuma mwetu.’ ” Yakobo átendile uchocho kwa kuva álitangoledile chimunda-munda kuva, “Nímbentungamaniha kwa dinudyo adino dingúlongolèjà, na panimbekojana nawe, panjika achiangupwachele.”"},{"book":"Ntandiliko","chapter":"32","verse":"21","text":"Bahi nkulongoledya dinudyo dyake, henga mwene nkulala upopo palipanda chilo achila."},{"book":"Ntandiliko","chapter":"32","verse":"22","text":"Chilo uchocho Yakobo nkutakatuka, nkuntwala Leya na Laheli na avala ajavake vanji vavili vatumwa, na vana vake kumi na moja, nkuyamboka muto wa Yaboki."},{"book":"Ntandiliko","chapter":"32","verse":"23","text":"Pávayombohìjè avala vanalongene navo na dimali dyake dyammalele,"},{"book":"Ntandiliko","chapter":"32","verse":"24","text":"Yakobo nkwisalila chihi weka. Bahi nkwida munu yumo, nkuyalahana na Yakobo mpaka kulyamba."},{"book":"Ntandiliko","chapter":"32","verse":"25","text":"Ayula munu pawene kuva nanga pahulula kunnema Yakobo, bahi pavachiyalahana ayula munu nkukwaha inyonga yanga Yakobo, na aneyo inyonga nkuteneng'uka."},{"book":"Ntandiliko","chapter":"32","verse":"26","text":"Anepo ayula munu nkunnyaulila Yakobo kuchidoni, “Ndeka nguuke, kwa kuva uhiku ùvenkucha.” Henga Yakobo nkunnyang'ula kuchidoni, “Nikambekuleka mwiko, mpaka ungubaliki.”"},{"book":"Ntandiliko","chapter":"32","verse":"27","text":"Ayula munu nkummuja Yakobo kuchidoni, “Wako lina lyako nnani?” Yakobo nkunnyang'ula kuchidoni, “Yakobo.”"},{"book":"Ntandiliko","chapter":"32","verse":"28","text":"Ayula munu nkunnyaulila Yakobo kuchidoni, “Wako ukambechemwa kavila Yakobo,32:28 Mana ya lina Yakobo lola, Ntandiliko 25:26. ila ùmbechemwa Isilaeli,32:28 Lidi lya lina Isilaeli, lìpilikanika muchi lilove lya Chieblaniya livêle na mana ya “àshindana na Nnungu.” kwa kuva ùnishindana na Nnungu na vanu, na wako ùnivalema.”"},{"book":"Ntandiliko","chapter":"32","verse":"29","text":"Bahi Yakobo nkuchidoni, “Chonde ngùyuwa unguhaulile lina lyako.” Henga nang'e nkummuja kuchidoni, “Ing'anya ntwani ùnguuja lina lyangu?” Bahi nkum'baliki Yakobo."},{"book":"Ntandiliko","chapter":"32","verse":"30","text":"Yakobo nkupachema pachinu anepo “Penueli,”32:30 Penueli, mana lake “kumeho kwanga Nnungu.” kwa kuva áhawile kuchidoni, “Nangu nìmmwene Nnungu meho kwa meho, henga umi wangu nanga pautwaliwije.”"},{"book":"Ntandiliko","chapter":"32","verse":"31","text":"Yakobo nkuuka ku Penueli liduva lihumìlè akuno wahumbaila ing'anya ya kupwateka inyonga."},{"book":"Ntandiliko","chapter":"32","verse":"32","text":"Njo mana mpaka nelo Vaisilaeli nanga pavalya nnanga wa muinyonga, kwa kuva, ayula munu ánkwahije Yakobo pamalundilo la chiya, munnanga wa inyonga yake."}]}