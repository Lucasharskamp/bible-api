{"data":[{"book":"1 Berɛsosɛm","chapter":"11","verse":"1","text":"Na Israel nyinaa kɔɔ Dawid nkyɛn wɔ Hebron kɔka kyerɛɛ no sɛ, “Yɛn nyinaa yɛ wʼabusuafoɔ."},{"book":"1 Berɛsosɛm","chapter":"11","verse":"2","text":"Mmerɛ tenten bi a atwam, mpo ɛberɛ a Saulo di yɛn so ɔhene no, na wone obi a nokorɛm na wodi Israel anim. Na Awurade, wo Onyankopɔn, aka kyerɛ wo sɛ, ‘Wobɛyɛ odwanhwɛfoɔ ama me nkurɔfoɔ Israel. Wobɛyɛ wɔn sodifoɔ.’ ”"},{"book":"1 Berɛsosɛm","chapter":"11","verse":"3","text":"Enti, Dawid ne Israel ntuanofoɔ no yɛɛ apam wɔ Awurade anim wɔ Hebron. Wɔsraa no ngo, sii no Israelhene sɛdeɛ Awurade nam Samuel so hyɛɛ ho bɔ no."},{"book":"1 Berɛsosɛm","chapter":"11","verse":"4","text":"Na Dawid ne Israel nyinaa kɔɔ Yerusalem anaa Yebus, sɛdeɛ na wɔfrɛ hɔ kane no, ɛfiri sɛ, Yebusifoɔ na wɔkɔtenaa asase no so kane kyekyereeɛ."},{"book":"1 Berɛsosɛm","chapter":"11","verse":"5","text":"Nnipa a wɔfiri Yebus no ka kyerɛɛ Dawid sɛ, “Worentumi mma ha da biara da.” Nanso, Dawid faa aban a na ɛwɔ Sion a wɔfrɛ no Dawid Kuro no."},{"book":"1 Berɛsosɛm","chapter":"11","verse":"6","text":"Dawid ka kyerɛɛ nʼakodɔm no sɛ, “Mo mu biara a ɔbɛdi anim na yɛakɔto ahyɛ Yebusifoɔ no so no, ɔno na ɔbɛyɛ mʼakodɔm so sahene.” Na Dawid nuabaa Seruia babarima Yoab dii ntohyɛsoɔ no anim, enti ɔbɛyɛɛ Dawid akodɔm so sahene."},{"book":"1 Berɛsosɛm","chapter":"11","verse":"7","text":"Dawid tenaa aban no mu, na ɛno enti na wɔfrɛɛ hɔ Dawid kuro no."},{"book":"1 Berɛsosɛm","chapter":"11","verse":"8","text":"Dawid kyekyeree kuro no, trɛɛ mu firi Milo de twaa ho hyiaeɛ, ɛberɛ a na Yoab nso rekyekyere Yerusalem nkaeɛ no."},{"book":"1 Berɛsosɛm","chapter":"11","verse":"9","text":"Na Dawid tumi yɛɛ kɛseɛ, ɛfiri sɛ, na Asafo Awurade ka ne ho."},{"book":"1 Berɛsosɛm","chapter":"11","verse":"10","text":"Yeinom ne Dawid nnɔmmarima ntuanofoɔ. Wɔne Israel nyinaa boom, sii gyinaeɛ sɛ wɔde Dawid bɛyɛ wɔn so ɔhene sɛdeɛ Awurade ahyɛ bɔ afa Israel ho no."},{"book":"1 Berɛsosɛm","chapter":"11","verse":"11","text":"Dawid nnɔmmarima no ho nsɛm nie: Deɛ ɔdi ɛkan no ne Yasobeam, a ɔyɛ Hakmonini a na ɔda Baasa no ano sɛ ɔsahene—Baasa no yɛ nnɔmmarima akatakyie a na wɔwɔ Dawid asraafoɔ mu. Ɛberɛ bi, ɔde ne pea kunkumm atamfoɔ ahasa wɔ akodie baako mu."},{"book":"1 Berɛsosɛm","chapter":"11","verse":"12","text":"Deɛ ɔtɔ so mmienu wɔ Baasa no mu no yɛ Dodo babarima Eleasa a ɔyɛ Ahoa aseni."},{"book":"1 Berɛsosɛm","chapter":"11","verse":"13","text":"Ɛberɛ a Dawid sɔre tiaa Filistifoɔ wɔ Pas-Damim no, na ɔka ne ho. Ɔko no sii wɔ baabi a na ɛyɛ atokofuo nko, na Israel asraafoɔ no dwaneeɛ."},{"book":"1 Berɛsosɛm","chapter":"11","verse":"14","text":"Nanso, Eleasa ne Dawid gyinaa wɔn nan so wɔ afuo no mfimfini, bɔɔ Filistifoɔ guiɛ. Na Awurade maa wɔdii nkonim de gyee wɔn."},{"book":"1 Berɛsosɛm","chapter":"11","verse":"15","text":"Ɛda bi a Dawid wɔ ɔbotan bi a ɛbɛn Adulam ɔbodan ho no, na Filistifoɔ asraadɔm akyere sraban wɔ Refaim bɔnhwa mu. Baasa no a na wɔka Aduasa no a wɔagye edin wɔ Dawid akodɔm mu no siane kɔhyiaa no wɔ hɔ."},{"book":"1 Berɛsosɛm","chapter":"11","verse":"16","text":"Saa ɛberɛ no, na Dawid te abanbɔeɛ mu hɔ a na Filistifoɔ akodɔm kuo bi akɔtena Betlehem."},{"book":"1 Berɛsosɛm","chapter":"11","verse":"17","text":"Dawid firi akɔnnɔ mu kaeɛ sɛ, “Ao me kɔn dɔ nsu pa a ɛwɔ abura a ɛwɔ Betlehem no bi; deɛ ɛbɛn ɛpono ano no bi.”"},{"book":"1 Berɛsosɛm","chapter":"11","verse":"18","text":"Enti, Baasa no bɔ wuraa Filistifoɔ no mu, kɔsaa abura no mu nsuo no bi de brɛɛ Dawid. Nanso, Dawid annom. Mmom, ɔhwie guu Awurade anim"},{"book":"1 Berɛsosɛm","chapter":"11","verse":"19","text":"teaam sɛ, “Ɛmpare me sɛ mɛnom saa nsuo yi. Ɛsom bo te sɛ saa mmarima yi a wɔde wɔn ho bɔɔ afɔdeɛ kɔsa brɛɛ me no mogya.” Enti, Dawid annom. Yei yɛ Baasa no mmaninsɛm no bi nhwɛsoɔ."},{"book":"1 Berɛsosɛm","chapter":"11","verse":"20","text":"Yoab nuabarima Abisai na na ɔtua Aduasa no ano. Ɔno na ɔde ne pea kunkumm atamfoɔ no mu ahasa. Saa mmaninsɛm yi enti na ɔgyee edin te sɛ Baasa no."},{"book":"1 Berɛsosɛm","chapter":"11","verse":"21","text":"Abisai na na ne din ahyeta yie wɔ Aduasa no mu sɛ wɔn sahene, nanso na ɔnka Baasa no ho."},{"book":"1 Berɛsosɛm","chapter":"11","verse":"22","text":"Na Yehoiada babarima Benaia a ɔfiri Kabseel no nso wɔ hɔ. Na ɔno nso di mmaninsɛm. Ɔyɛɛ bebree a emu baako ne sɛ ɔkunkumm Moab akofoɔ akɛseɛ baanu bi. Ɛberɛ foforɔ bi nso, ɔtaa gyata maa aboa no kɔtɔɔ amena mu. Na sukyerɛmma ama fam ayɛ toro, nanso, ɔkyeree gyata no kumm no."},{"book":"1 Berɛsosɛm","chapter":"11","verse":"23","text":"Ɛda bi a na ɔkura aporibaa nko ara no, ɔkumm Misraimni ɔkofoɔ bi a na ne tenten yɛ anammɔn nson ne fa. Na ne pea no mu pipiripie te sɛ ntomanwomfoɔ nsadua. Benaia hwam pea no firii Misraimni no nsam, de kumm no."},{"book":"1 Berɛsosɛm","chapter":"11","verse":"24","text":"Yeinom ne mmaninsɛm a ɛmaa Yehoiada babarima Benaia gyee edin te sɛ Baasa no."},{"book":"1 Berɛsosɛm","chapter":"11","verse":"25","text":"Wɔhyɛɛ no animuonyam sene nkaeɛ a wɔka Aduasa no ho no, nanso na ɔmfra Baasa no mu. Na Dawid yɛɛ no ne ho awɛmfoɔ no so sahene."},{"book":"1 Berɛsosɛm","chapter":"11","verse":"26","text":"Nnipa a na wɔka Dawid nnɔmmarima no ho nie:"},{"book":"1 Berɛsosɛm","chapter":"11","verse":"27","text":"Samot a ɔfiri Harori;"},{"book":"1 Berɛsosɛm","chapter":"11","verse":"28","text":"Ikes babarima Ira a ɔfiri Tekoa;"},{"book":"1 Berɛsosɛm","chapter":"11","verse":"29","text":"Sibekai a ɔfiri Husa;"},{"book":"1 Berɛsosɛm","chapter":"11","verse":"30","text":"Maharai a ɔfiri Netofa;"},{"book":"1 Berɛsosɛm","chapter":"11","verse":"31","text":"Ribai a ɔfiri Gibea babarima Itai (wɔfiri Benyamin abusuakuo mu); Benaia a ɔfiri Piraton;"},{"book":"1 Berɛsosɛm","chapter":"11","verse":"32","text":"Hurai a ɔfiri baabi a ɛbɛn Nahale-Gaas;"},{"book":"1 Berɛsosɛm","chapter":"11","verse":"33","text":"Asmawet a ɔfiri Baharum;"},{"book":"1 Berɛsosɛm","chapter":"11","verse":"34","text":"Hasem mmammarima a wɔfiri Gison;"},{"book":"1 Berɛsosɛm","chapter":"11","verse":"35","text":"Sakar babarima Ahiam a ɔfiri Harar;"},{"book":"1 Berɛsosɛm","chapter":"11","verse":"36","text":"Hefer a ɔfiri Mekera;"},{"book":"1 Berɛsosɛm","chapter":"11","verse":"37","text":"Hesro a ɔfiri Karmel;"},{"book":"1 Berɛsosɛm","chapter":"11","verse":"38","text":"Natan nuabarima Yoɛl;"},{"book":"1 Berɛsosɛm","chapter":"11","verse":"39","text":"Selek a ɔfiri Amon;"},{"book":"1 Berɛsosɛm","chapter":"11","verse":"40","text":"Ira a ɔfiri Yitri;"},{"book":"1 Berɛsosɛm","chapter":"11","verse":"41","text":"Hetini Uria;"},{"book":"1 Berɛsosɛm","chapter":"11","verse":"42","text":"Sisa babarima Adina a na ɔda Rubenfoɔ ano, a na mmarima aduasa ka ne ho;"},{"book":"1 Berɛsosɛm","chapter":"11","verse":"43","text":"Maaka babarima Hanan;"},{"book":"1 Berɛsosɛm","chapter":"11","verse":"44","text":"Usia a ɔfiri Astera;"},{"book":"1 Berɛsosɛm","chapter":"11","verse":"45","text":"Simri babarima Yediael;"},{"book":"1 Berɛsosɛm","chapter":"11","verse":"46","text":"Eliel a ɔfiri Mahawi;"},{"book":"1 Berɛsosɛm","chapter":"11","verse":"47","text":"Eliel ne Obed;"}]}