{"data":[{"book":"Jakubův","chapter":"3","verse":"1-2","text":"Bratři, nevytýkejte tak horlivě chyby druhým, vždyť chybujeme všichni. Jestliže budeme jednat špatně jakožto učitelé, náš trest bude o to přísnější."},{"book":"Jakubův","chapter":"3","verse":"3","text":"I velkého koně donutíte k poslušnosti, jestliže mu do huby vložíte nepatrné udidlo."},{"book":"Jakubův","chapter":"3","verse":"4","text":"Nebo taková loď: i když je velká a žene ji silný vítr, kormidelník ji ovládá malým kormidlem."},{"book":"Jakubův","chapter":"3","verse":"5","text":"Jazyk je také nepatrný, a přesto může způsobit velké věci. Od malého plaménku může shořet celý les."},{"book":"Jakubův","chapter":"3","verse":"6","text":"A jazyk je takový plamének. Zapálen hříchem může způsobit v duši člověka i v jeho okolí mnoho zla."},{"book":"Jakubův","chapter":"3","verse":"7","text":"Člověk umí zkrotit různé druhy zvířat, ptáků, plazů i mořských živočichů,"},{"book":"Jakubův","chapter":"3","verse":"8","text":"ale svůj vlastní jazyk zkrotit nedovede. Co jednou vysloví zlého, vymkne se jeho vůli a šíří se to jako smrtelný jed."},{"book":"Jakubův","chapter":"3","verse":"9-10","text":"Bratři, jedním a týmž jazykem nelze chválit nebeského Otce a zároveň nenávistně útočit na lidi, jeho děti."},{"book":"Jakubův","chapter":"3","verse":"11","text":"Tak jako z jednoho pramene nevyvěrá zároveň sladká a hořká voda, tak nemůže ani z jedněch úst vycházet chvála a osočování."},{"book":"Jakubův","chapter":"3","verse":"12","text":"Cožpak si můžete natrhat olivy z fíkovníku a fíky z vinné révy?"},{"book":"Jakubův","chapter":"3","verse":"13","text":"Pokládá se někdo za moudrého a zkušeného? Ať tedy prokáže svou moudrost jemným a krásným jednáním."},{"book":"Jakubův","chapter":"3","verse":"14","text":"Máte-li však v srdci plno hořkosti, závisti a sobectví, nechlubte se moudrostí, protože to se nesrovnává."},{"book":"Jakubův","chapter":"3","verse":"15","text":"Vaše myšlení neovládá Bůh, nýbrž vaše pudy a ďábel."},{"book":"Jakubův","chapter":"3","verse":"16","text":"Vždyť tam, kde se objeví závist a sobecké zájmy, objeví se též nesvár a jiné zlo."},{"book":"Jakubův","chapter":"3","verse":"17","text":"Moudrost pocházející od Boha je především čistá, mírumilovná, laskavá a ústupná. Je vždy milosrdná a vede k dobrým skutkům. Je upřímná a bez jakéhokoliv pokrytectví."},{"book":"Jakubův","chapter":"3","verse":"18","text":"Bohu se líbí ti, kdo šíří pokoj."}]}