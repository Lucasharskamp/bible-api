{"data":[{"book":"Jenesis","chapter":"8","verse":"1","text":"Hagi timo'a mopa refite'negeno Anumzamo'a Noanku'ene mika zagagafama ventefi mani'nagu agesa nentahino, zaho atufegeno zaho erino tina retufegeno taneno urami'ne."},{"book":"Jenesis","chapter":"8","verse":"2","text":"Anumzamo'a mopafinti'ma hanati'nea tina renkani nereno, monafinti ru'nea kora eri refitegeno ruse'ne."},{"book":"Jenesis","chapter":"8","verse":"3","text":"Hagi 150'a knamofo agu'afi timo'a akoheno taneno urami'ne."},{"book":"Jenesis","chapter":"8","verse":"4","text":"Hagi 7ni ikamofona, 17ni zupa ana ventemo'a eramino Ararati agonare eme runtrako hu'ne."},{"book":"Jenesis","chapter":"8","verse":"5","text":"Timo'a akoheno taneno uneramigeno 10ni ikamofo ese knazupa, mago'a agonamo'za osi'a hanaku hazage'za ke'naze."},{"book":"Jenesis","chapter":"8","verse":"6","text":"Hagi henka 40'a zagegna maniteno Noa'a zaho'ma erikana eri anagino,"},{"book":"Jenesis","chapter":"8","verse":"7","text":"kotikoti nama huntege vuteno, vano vano nehigeno, timo'a taneno uramigeno mopa efore hu'ne."},{"book":"Jenesis","chapter":"8","verse":"8","text":"Hagi mopamo'ma ho'mu hu'nesigu, Noa'a mago maho nama huntegeno,"},{"book":"Jenesis","chapter":"8","verse":"9","text":"hareno vano hiana manisnia zana omaneno tinke me'negeno ete e'ne. Egeno Noa'a aza antegame teno ventefi avre vazi'ne."},{"book":"Jenesis","chapter":"8","verse":"10-11","text":"Avrentegeno 7ni'agna manitegeno, Noa'a ete maho nama huntegeno hareno vu'ne. Hagi ana maho namamo'a kasefa olivi zafa asina atasino agipi haninkofino ana kinagage ehanati'ne. Ana higeno Noa keteno, hago timo'a taneno uramie huno agesa antahi'ne."},{"book":"Jenesis","chapter":"8","verse":"12","text":"Mago'ene 7ni'agna maniteno, ana mahona huntegeno hareno vuteno ete ome'ne."},{"book":"Jenesis","chapter":"8","verse":"13","text":"Noa'a 601ni'a kafuma nehigeno, pusa ikamofona ese knazupa, mika ama mopafina timo'a ho'mu higeno, Noa'a ana ventemofona amumpafinti anasgeno keana, mopamo'a ho'mu huvagare'negeno ke'ne."},{"book":"Jenesis","chapter":"8","verse":"14","text":"Anante 2 ikamofona 27ni knazupa mopamo'a ho'mu huvarenegeno Noa'a ke'ne."},{"book":"Jenesis","chapter":"8","verse":"15","text":"Anumzamo'a amanage huno Noana asmi'ne,"},{"book":"Jenesis","chapter":"8","verse":"16-17","text":"kagrane nagaka'anena ventefintira atreta fegi'a atiramiho. Ventefima mani'naza zagagafane, namaramine, mika mopafi vano nehaza zagaraminena, zamavare atrege'za mopafi vu'za eza nehu'za kase hakare hu'za maniho."},{"book":"Jenesis","chapter":"8","verse":"18","text":"Anage hige'za Noaki, nenaroki, mofavre naga'ane, anoferahe'zane atirami'naze."},{"book":"Jenesis","chapter":"8","verse":"19","text":"Hagi ana zagagafane, ne'onse zagaramine, nama zagane, mika vanoma nehaza zagaramina, zamagrare zamagrare erizogi'za ventefintira atirmi'naze."},{"book":"Jenesis","chapter":"8","verse":"20","text":"Anantera, Noa'a Ra Anumzamofonte Kresramana vu ita trohuteno, mago'a avusese zagagafafinti'ene avusese namafinti'enena aheno mika Kresramana vu'ne."},{"book":"Jenesis","chapter":"8","verse":"21","text":"Hagi Ra Anumzamo'a Kresramana vu'nea mana'a nentahino muse nehuno amanage hu'ne, vahe'mo'za kumi'ma hanaza zankura mago'anena ama mopa eri havizana osugahue. Hakare vahe'mo'za mofavrema mani'nazareti'ma eno ama knare'ma eana, havi antahi'zampinke mani'naze. Hakare zagaramima zamasimu nentaza zagaramina menima huaza hu'na zamahe refiotegahue."},{"book":"Jenesis","chapter":"8","verse":"22","text":"Ama ana mopa me'nenkeno maka'zana me'nena hoza negri'za, kafigahaze. Zasi'ma hu kna ne'enkeno, amuhoma hu kna egahie. Ko' aru knane zagegnanena nemenkeno, zagene hanine nehanigeno ana maka'zana vaga oregahie."}]}