{"data":[{"book":"2 Weche Mag Ndalo","chapter":"1","verse":"1","text":"Solomon wuod Daudi nogurore motegno e pinye nikech Jehova Nyasaye Nyasache ne ni kode kendo ne okete obedo ngʼama duongʼ miwuoro."},{"book":"2 Weche Mag Ndalo","chapter":"1","verse":"2","text":"Eka Solomon nowuoyo gi jo-Israel duto, magin jotend migepe mag jolweny alufu achiel kod jotend jolweny mag mia achiel, gi jongʼad bura, to gi jotelo duto man Israel, kaka jotend dhoudi."},{"book":"2 Weche Mag Ndalo","chapter":"1","verse":"3","text":"Kendo Solomon gi chokruok duto nodhi kar lemo motingʼore malo e Gibeon nikech Hemb Romo mar Nyasaye mane Musa jatich Jehova Nyasaye noloso e thim ne ni kanyo."},{"book":"2 Weche Mag Ndalo","chapter":"1","verse":"4","text":"Noyudo ka Daudi nosekelo Sandug Nyasaye koa Kiriath Jearim nyaka kama noselosone, nikech nosegurone hema Jerusalem."},{"book":"2 Weche Mag Ndalo","chapter":"1","verse":"5","text":"To kendo mar misango mar mula mane Bezalel wuod Uri ma wuod Hur noloso ne ni Gibeon e nyim hekalu mar Jehova Nyasaye, omiyo Solomon kod oganda duto nolamo Nyasaye kanyo."},{"book":"2 Weche Mag Ndalo","chapter":"1","verse":"6","text":"Solomon noidho malo kar kendo mar misango mar mula e nyim Jehova Nyasaye ei Hemb Romo, mochiwo misengini miwangʼo pep alufu achiel."},{"book":"2 Weche Mag Ndalo","chapter":"1","verse":"7","text":"Gotieno nogo Nyasaye nofwenyore ne Solomon mowachone niya, “Kwa gimoro amora midwaro mondo amiyi.”"},{"book":"2 Weche Mag Ndalo","chapter":"1","verse":"8","text":"Solomon nodwoko Nyasaye niya, “isenyiso ngʼwono maduongʼ ni Daudi wuora kendo iketa abedo ruoth kare."},{"book":"2 Weche Mag Ndalo","chapter":"1","verse":"9","text":"Koro, Jehova Nyasaye, mad imi singruok mane imiyo wuora Daudi ochopi, nikech iseketa ruoth kuom oganda mangʼeny ka buru manie piny."},{"book":"2 Weche Mag Ndalo","chapter":"1","verse":"10","text":"Miya rieko kod ngʼeyo mondo atel ne ogandani nimar en ngʼa manyalo telo ni oganda maduongʼ machalo kama?”"},{"book":"2 Weche Mag Ndalo","chapter":"1","verse":"11","text":"Nyasaye nodwoko Solomon niya, “Nikech ma e gima chunyi dwaro kendo ne ok ikwaya mwandu kata duongʼ kata pak, kata tho mar wasiki, kata kwayo mondo idag amingʼa, to isekwayo rieko kod ngʼeyo kaka dirit ogandana ma aseketi ibedo e ruoth,"},{"book":"2 Weche Mag Ndalo","chapter":"1","verse":"12","text":"omiyo anamiyi rieko kod ngʼeyo. Kendo abiro miyi mwandu kod duongʼ kod pak maonge ruoth kata achiel kuom mago moteloni kata mabiro bangʼi nobedgo.”"},{"book":"2 Weche Mag Ndalo","chapter":"1","verse":"13","text":"Bangʼe Solomon nodok Jerusalem koa kamotingʼore gi malo man Gibeon, e nyim Hemb Romo. Kendo notiyo tich ruoth Israel."},{"book":"2 Weche Mag Ndalo","chapter":"1","verse":"14","text":"Solomon nongʼiewo geche mag lweny kod farese; ne en gi geche lweny alufu achiel mia angʼwen kod farese alufu apar gariyo mane oketo e mier madongo mag geche lweny to moko bende noketo Jerusalem kama nodake."},{"book":"2 Weche Mag Ndalo","chapter":"1","verse":"15","text":"Ruoth nomiyo fedha gi dhahabu obedo manwangʼo yot ka kidi akida Jerusalem kendo yiend sida ne ngʼeny mana ka yiend ngʼowu ma otwi e got."},{"book":"2 Weche Mag Ndalo","chapter":"1","verse":"16","text":"Solomon nokelo farese koa Misri kod e piny miluongo ni Kue, johala mag ruoth nongʼiewogi e piny Kue."},{"book":"2 Weche Mag Ndalo","chapter":"1","verse":"17","text":"Negingʼiewo gach lweny koa Misri e nengo mar kilo abiriyo mar fedha kendo faras achiel e nengo maromo kilo ariyo. Bende ne giusogi ni ruodhi duto mag jo-Hiti gi jo-Aram."}]}