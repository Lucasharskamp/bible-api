{"data":[{"book":"KORENTI 1","chapter":"5","verse":"1","text":"Awa saa'i woo jiiɓaare goo no naneede hakkunde mon, hara ko jiiɓaare nde yi'etaake hay ka ɓe gomɗinaa ɓen, hay goɗɗo e mon no murtini ɓeyngu ben mun!"},{"book":"KORENTI 1","chapter":"5","verse":"2","text":"Onon e ndee mawnintinaare mon! Hiɗon haanunoo yoomude! Suuton on waɗuɗo ngal kuugal e hakkunde mon."},{"book":"KORENTI 1","chapter":"5","verse":"3","text":"Min oo mo wondaa e mon ka ɓandu, kono wonduɗo e mon ka ɓernde, mi ɲaawirii waɗuɗo sifa ngal kuugal on toode wa si miɗo wondi e mon."},{"book":"KORENTI 1","chapter":"5","verse":"4","text":"Awa fewndo mottondirɗon e innde Iisaa Joomi on, tawi miɗo wondi e mon ka ɓernde, wondude e bawgal Iisaa Joomi men on,"},{"book":"KORENTI 1","chapter":"5","verse":"5","text":"yo on neɗɗo accide e Ibuliisa fii no jikku makko junuubankeejo on halkiree, e fii no ruuhu makko on dandiree ɲande ardu Joomi men on."},{"book":"KORENTI 1","chapter":"5","verse":"6","text":"Nden mawnintinaare mon moƴƴaa. E hara on andaa lewen seeɗa nii no ƴurina farin jiiɓaaɗo fow?"},{"book":"KORENTI 1","chapter":"5","verse":"7","text":"Seedee e lewen kiɗɗo on, fii no laatoron farin jiiɓaaɗo keso, ɓay ko on ɓe aldaa e lewen. Ko fii *Almasiihu on, ngin baalii men layya fii *Juldeere Yawtaneede nden, hirsaama."},{"book":"KORENTI 1","chapter":"5","verse":"8","text":"Awa wota en waɗir juldeere nden lewen kiɗɗo, maa lewen bonki e bone, kono waɗiren nde bireedi laaɓal e goonga, ɗe aldaa e lewen."},{"book":"KORENTI 1","chapter":"5","verse":"9","text":"Mi windanii on ka nder ɓatakuru an wonde, wota on humondir e jeenooɓe ɓen."},{"book":"KORENTI 1","chapter":"5","verse":"10","text":"Kono hinaa fii miɗo faalaa wi'ude bee tun selon ɓee yimɓe oo aduna, jeenooɓe, maa reereɗuɓe, maa jattooɓe, maa rewooɓe sanamuuji. Si hinaa ɗun, haray bee yalton e oo aduna."},{"book":"KORENTI 1","chapter":"5","verse":"11","text":"Ko mi windani on kon jooni, ko wota on humondir e goɗɗo wi'uɗo ko musiɗɗo mon e gomɗinal, hara ko jeenoowo, maa ndeereero, maa rewoowo sanamu, maa hoynoowo, maa mandiloowo, maa jattoowo, e hay wota on ɲaamidu toode e sifa on neɗɗo."},{"book":"KORENTI 1","chapter":"5","verse":"12","text":"Ko fii honɗun mi ɲaawanta ɓe gomɗinaa ɓen? Hinaa onon woni ɲaawooɓe gomɗinɓe ɓen?"},{"book":"KORENTI 1","chapter":"5","verse":"13","text":"Ɓe gomɗinaa ɓen kan, Alla ɲaaway ɓe. Awa yaltinee bonɗo on hakkunde mon."}]}