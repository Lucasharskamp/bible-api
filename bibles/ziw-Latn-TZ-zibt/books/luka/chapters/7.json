{"data":[{"book":"Luka","chapter":"7","verse":"1","text":"Yesu eze abinde kulonga yoseni yano kwa wantu, niyo aita Kapelinaumu."},{"book":"Luka","chapter":"7","verse":"2","text":"Mkulu yumwenga ywa wankondo gana wa Chilumi nana mtumwa amungise, mtumwa uyo nani mnyonje gaja."},{"book":"Luka","chapter":"7","verse":"3","text":"Yudya mkulu eze eve mbuli za Yesu, niyo awasigila wadalahala wamwenga wa Chiyahudi waite wakamlombeze akamhonye umtumwa ywakwe."},{"book":"Luka","chapter":"7","verse":"4","text":"Weze wambwile Yesu, niyo wamlombezesa, “Ichindedi mntu yuno aungigwa umwambize"},{"book":"Luka","chapter":"7","verse":"5","text":"kwaviya awaunga wantu wose, naho kachizengela nyumba yo kuvikila.”"},{"book":"Luka","chapter":"7","verse":"6","text":"Akaheza Yesu niyo ajesanya nawo. Eze abule haguhi ne nyumba ya yudya mkulu ywa wankondo, niyo yudya mkulu awasigilaga wambuyaze kumgamba Yesu, “Zumbe, usekwehosa kwiza kuno, kwaviya miye sikuwagila kukuhokela mwe nyumbangu."},{"book":"Luka","chapter":"7","verse":"7","text":"Naho miye nami sikuwagila kwiza kwako. Mna longa ulosi du, na mtumwa ywangu nahone."},{"book":"Luka","chapter":"7","verse":"8","text":"Kwaviya miye mwenye nami ni mntu mta udahi, naho nina wankondo we hasi yangu. Ninamgamba yumwenga, ‘Hita!’ Naye aita, na ninamgamba mtuhu, ‘So!’ Naye eza, na ninamgamba mtumwa ywangu, ‘Damanya vino!’ Naye adamanya.”"},{"book":"Luka","chapter":"7","verse":"9","text":"Yesu eze eve ivyo niyo ehelwa, niyo ahitukila idifyo dya wantu dikumtimila na kugamba, “Nawagambilani, sinati kuwona uzumizi sauno mwe isi yose ya Izulaeli!”"},{"book":"Luka","chapter":"7","verse":"10","text":"Wadya wantu wasigilwe wauya kukaya kwa yudya mkulu na kumbwila mtumwa ywakwe kahona."},{"book":"Luka","chapter":"7","verse":"11","text":"Zuwa dikutimila, Yesu hamwenga na wanampina wakwe waita he mzi ukwitangwa Nayani. Fyo kulu dya wantu niyo dyawabasa."},{"book":"Luka","chapter":"7","verse":"12","text":"Umo wehaguhi ne nchili yo umzi, niyo kwa laila wantu wenule chimba cha mbwanga yumwenga endile ni mwana ichedu ywa mvyele afilwe ni mgosiwe, na fyo kulu dyo mzi udya nendile dikamsindikiza yudya mvyele kokuhamba."},{"book":"Luka","chapter":"7","verse":"13","text":"Zumbe eze amwone uyo umvyele, niyo amfila mbazi, na kumgamba, “Usekwila.”"},{"book":"Luka","chapter":"7","verse":"14","text":"Niyo asogela na kuditoza idijeneza, wadya wagosi nawadinule niyo wachimala. Yesu agamba, “Mbwanga! Nakugamba, inuka!”"},{"book":"Luka","chapter":"7","verse":"15","text":"Yudya mbwanga abanike enuka, ekala na kukonga kulonga. Yesu amwigala kwa mami yakwe."},{"book":"Luka","chapter":"7","verse":"16","text":"Wantu wose niyo wengila woga na kumtunya Chohile. Niyo wagamba, “Muwoni mkulu kachilaila mgati mwetu! Chohile keza kwambiza wantu wakwe!”"},{"book":"Luka","chapter":"7","verse":"17","text":"Mbuli zino za Yesu zijenda mwe si yoseni ya Yudeya na si zoseni zi mguhi."},{"book":"Luka","chapter":"7","verse":"18","text":"Wanampina wa Yohana niyo wamgambila Yohana izimbuli zino zose. Naye niyo etanga waidi mgati mwawo"},{"book":"Luka","chapter":"7","verse":"19","text":"na kuwasigila kwa Zumbe wakamuze, “Vino weye nuyo alongigwe ni Yohana kugamba neze, hegu chimgoje mtuhu?”"},{"book":"Luka","chapter":"7","verse":"20","text":"Weze wabule kwa Yesu, wamgamba, “Yohana Mta kubatiza kachisigila chize chikuze kugamba ni weye nawize, hegu chimgoje mtuhu.”"},{"book":"Luka","chapter":"7","verse":"21","text":"Chipindi ichiya Yesu nendile akawahonya wantu walozize wendile wanyonje na wata mpepo nchafu na kuwatenda mantuntu walozize wawone."},{"book":"Luka","chapter":"7","verse":"22","text":"Ivyo Yesu awahitula wanampina, “Hitani mkamgambile Yohana yadya muwone na kwiva, mantuntu wawona, viwete wajenda, wadya wakuhuma matana walenguka, hewekwiva weva, wabanike wauyuswa, na Mbuli Yedi ya Chohile yalongwa kwa wachiwa."},{"book":"Luka","chapter":"7","verse":"23","text":"Chinyemi china wadya hewena nkama na miye!”"},{"book":"Luka","chapter":"7","verse":"24","text":"Wanampina wa Yohana weze wahalawe, Yesu niyo akonga kuwasimwila wantu mbuli za Yohana, “Umo mwitile kwenyika, namwita kusinya mbwani? Vino namwita kusinya nyasi ikusingiswa ni mpeho?"},{"book":"Luka","chapter":"7","verse":"25","text":"Vino mlaila kuse mkasinye mbwani? Mntu avikile suche zedi? Bule! Wantu wakuvika suche za chiseuta naho wekala wikazi wa chigoli we mwe nyumba za chiseuta!"},{"book":"Luka","chapter":"7","verse":"26","text":"Nigambilani, mwakusinya mbwani kuse? Muwoni? Chindedi, mna muwona akujinka muwoni."},{"book":"Luka","chapter":"7","verse":"27","text":"Kwaviya Yohana nuyo alongigwe mwa Mawandiko kugamba, ‘Chohile kagamba, nanisigile msigilwa ywangu akulongwele kukudamanyiza sila.’"},{"book":"Luka","chapter":"7","verse":"28","text":"Yesu ajendeleza kulonga,” Nawagambilani, “Yohana ni mkulu kujinka mntu yoyose elekwe ni mvyele. Mna mntu mdodo kujinka wose mo Useuta wa Chohile ni mkulu kujinka Yohana.”"},{"book":"Luka","chapter":"7","verse":"29","text":"Wantu wose weze weve ayo, na hata wachisanya kodi, niyo nawazumila wedi wa Chohile kwaviya na wakabatizwa ni Yohana."},{"book":"Luka","chapter":"7","verse":"30","text":"Mna Mafalisayo hamwenga na wahinya Sigilizi walemela kumwiva Chohile naho nawalemela kubatizwa ni Yohana."},{"book":"Luka","chapter":"7","verse":"31","text":"Yesu niyo ajendeleza kulonga, “Vino wantu wa dyelo nadaha kuwaliganya na mbwani? Waligana na mbwani?"},{"book":"Luka","chapter":"7","verse":"32","text":"Waligana na wana wekale he gwilo. Bunga dimwenga dyagutila kwa tuhu, ‘Chawachemelaga wila wa nyinka, mna hamwavinaga! Chachemaga wila wa ndilo, mna hamwiile!’"},{"book":"Luka","chapter":"7","verse":"33","text":"Yohana Mta kubatiza nakeza hekudya naho hakunywa divai, mwagambaga, ‘Ana mpepo!’"},{"book":"Luka","chapter":"7","verse":"34","text":"Mwana Mntu ezaga, naakadya na kunywa, niyo mwagamba, ‘Mkauleni yuno mntu! Aungisa kudya, naho ni mkozi, mbuya ywa wachisanya kodi na wata masa!’"},{"book":"Luka","chapter":"7","verse":"35","text":"Mna ubala wa Chohile uwoneka wedi naho wachindedi kwa wadya woseni wakuuzumila.”"},{"book":"Luka","chapter":"7","verse":"36","text":"Mntu yumwenga Mfalisayo amgoneke Yesu mwe nkande ya chisingi. Niyo Yesu aita kwe kaya ya Mfalisayo uyo, ekala na kudya."},{"book":"Luka","chapter":"7","verse":"37","text":"Mwo umzi udya, nakuna mvyele mta masa. Keva kugamba Yesu naakadya mwe kaya ya Mfalisayo uyo, ivyo aguha kasupa kamemile mavuta ya kupwepweleka vitana."},{"book":"Luka","chapter":"7","verse":"38","text":"Achimala haguhi na Yesu kuno akaila, akachabaza iviga vya Yesu na mesozi yakwe. Niyo avifuta kwa fili zakwe, vikajika asesa na kuvikuluguta mavuta."},{"book":"Luka","chapter":"7","verse":"39","text":"Yudya Mfalisayo eze awone ivyo, afanyanya mo moyo wakwe, “Uneva chindedi mntu yuno nani muwoni, nakabunkula kugamba mvyele yuno akumtoza evivihi, nakamanya kugamba ni mta masa!”"},{"book":"Luka","chapter":"7","verse":"40","text":"Yesu amgamba Mfalisayo uyo, “Simoni, nonga hugambile chintu.”"},{"book":"Luka","chapter":"7","verse":"41","text":"Yesu niyo akonga kulonga, “Nahana wantu waidi wakopaga hela kulaila kwa mntu akukopesha. Yumwenga nakakopa matundu magana mashano na mtuhu naye akopaga matundu milongo mishano."},{"book":"Luka","chapter":"7","verse":"42","text":"Hahana adahile kuliha matundu ayo, ivyo yudya mntu awakopeshaga niyo awalekeila awagamba wose wasekumliha. Haluse ni yuhi namungise mgati mwa wadya waidi?”"},{"book":"Luka","chapter":"7","verse":"43","text":"Simoni ahitula, “Nafanyanya kugamba ni yudya alekeilwe mta deni dya matundu yalozize.”"},{"book":"Luka","chapter":"7","verse":"44","text":"Niyo amhitukila yudya mvyele na kumgamba Simoni, “Wamwona mvyele yuno? Siza mwe kaya yako, huninkile mazi ya kuhaka iviga vyangu, mna mvyele yuno kanihaka iviga vyangu kwa mesozi yakwe na kuvifuta kwa fili zakwe."},{"book":"Luka","chapter":"7","verse":"45","text":"Hunihokele kwa kunisesa, mna yuno kukongela hadya nizile halekile kunisesa mwe viga vyangu."},{"book":"Luka","chapter":"7","verse":"46","text":"Huukulugute mavuta mtwi wangu, mna mvyele uyu kakuluguta mavuta matana iviga vyangu."},{"book":"Luka","chapter":"7","verse":"47","text":"Nakugambila, kwaviya kausizwa masa yakwe yalozize, ivyo naye aungisa. Mna mntu yeyose alekeilwe masa majeche naye aunga kidodo.”"},{"book":"Luka","chapter":"7","verse":"48","text":"Niyo Yesu amgamba yudya mvyele, “Kulekeilwa amasa yako.”"},{"book":"Luka","chapter":"7","verse":"49","text":"Wantu watuhu wekale mwe meza wakonga kulonga wenye, “Yuno ni yuhi akudaha kulekeila masa?”"},{"book":"Luka","chapter":"7","verse":"50","text":"Mna Yesu amgamba yudya mvyele, “Uzumizi wako ukuhonya. Jenda kwa utondowazi.”"}]}