{"data":[{"book":"Yakobo","chapter":"5","verse":"1","text":"Hinu myuwanila nyenye muvi na vindu vyamahele! Mvemba na kuwombeleza ndava ya mang'ahiso gegakuvabwelela."},{"book":"Yakobo","chapter":"5","verse":"2","text":"Vindu vinu viwolili, na nyula zinu zimeminwi na makele."},{"book":"Yakobo","chapter":"5","verse":"3","text":"Zahabu na feza yinu na zimeli chilali. Na chilali chenicho yati yivya ulangisu winu, Yene yati yilya higa yinu ngati motu. Nyenye muvili vindu mumagono ago ga mwishu."},{"book":"Yakobo","chapter":"5","verse":"4","text":"Mlola! Mwangavalipa luhuna vanalihengu vevahengili lihengu mumigunda yinu. Myuwanila kulungamika kwavi. BAMBU Chapanga mweavi na makakala ayuwini kuvemba kwavi."},{"book":"Yakobo","chapter":"5","verse":"5","text":"Mtamii pamulima kwa kugana kujisangalusa neju. Mjikulupalisi mwavene ngati ng'ombi cheyikulupili changali kumanya ligono la kuhinjwa."},{"book":"Yakobo","chapter":"5","verse":"6","text":"Muvahamwili na kuvakoma vandu vangavabela!"},{"book":"Yakobo","chapter":"5","verse":"7","text":"Hinu, valongo vangu, mlindila mbaka BAMBU peibwela. Mlola mlimaji cheilindila mbeyu yeamiji pandima muni abena mabenu gabwina. Mwene ilindila kwa kukangamala fula za kutumbula mbaka za mwishu."},{"book":"Yakobo","chapter":"5","verse":"8","text":"Na nyenye mewa mganikiwa kuvya na usindimala, mkangamalisa mitima yinu, ndava ligono la kubwela kwaki BAMBU luvi papipi."},{"book":"Yakobo","chapter":"5","verse":"9","text":"Valongo vangu, mkoto kung'ung'utilana mwavene. Mkoto kuhamuliwa na Chapanga, yula Mweihamula avi papipi kuyingila pa mlyangu."},{"book":"Yakobo","chapter":"5","verse":"10","text":"Valongo vangu, muvakumbuka vamlota va Chapanga vevajobvili kwa liina la BAMBU, muni kuvya luhumu lwa kukangamala mukung'ahika."},{"book":"Yakobo","chapter":"5","verse":"11","text":"Tikuvakemela avo vana vamotisiwi muni vasindimili. Myuwini Ayubu cheasindimili, na mmanyili ndi BAMBU chamhengili mbaka pamwishu. Muni BAMBU amemili lipyana na ubwina."},{"book":"Yakobo","chapter":"5","verse":"12","text":"Neju pa genago goha, valongo vangu, mkoto kulapa kwa kunani kwa Chapanga, amala kwa mulima, amala kwa chindu chingi chochoha. Mjova “Ena” ngati mana yinu ena, na “Lepi” ngati mana yinu ndi lepi, na penapo yati mwihamuliwa lepi na Chapanga."},{"book":"Yakobo","chapter":"5","verse":"13","text":"Wu, kuna mundu yoyoha pagati yinu ana mang'ahiso? Iganikiwa kumuyupa Chapanga. Wu, avili mwana luheku? Iganikiwa kuyimba nyimbu za kulumba."},{"book":"Yakobo","chapter":"5","verse":"14","text":"Wu avi mweavi na utamu pagati yinu? Iganikiwa kuvakemela vagogo va msambi wa vandu vevakumsadika Chapanga, ndi yati vakumyupila na kumnyala mahuta kwa liina la BAMBU."},{"book":"Yakobo","chapter":"5","verse":"15","text":"Vakayupa kwa sadika mtamu yati ilamiswa, BAMBU yati akumlamisa na kumbudila kwaki Chapanga yati kulekekeswa."},{"book":"Yakobo","chapter":"5","verse":"16","text":"Hinu, mjovelana nyenye kwa nyenye kubuda kwinu na myupilana muni mlamiswayi. Luyupu lwa mundu mbwina luna makakala ga kukita gamahele."},{"book":"Yakobo","chapter":"5","verse":"17","text":"Eliya avi mundu ngati tete. Ayupili kwa kukangamala fula yikoto kutonya ndi yatonyili lepi pamulima miyaka yidatu na miehi sita."},{"book":"Yakobo","chapter":"5","verse":"18","text":"Ayupili kavili, fula yatonyili na mulima wapambiki mabenu gaki."},{"book":"Yakobo","chapter":"5","verse":"19","text":"Valongo vangu mmonga akayaga ndava ya uchakaka, na mundu yungi akamuwuyisa,"},{"book":"Yakobo","chapter":"5","verse":"20","text":"manya kuvya mundu mwenuyo mwakumuwuyisa kumbudila Chapanga kuhuma munjila zaki zihakau, yati akumsangula mundu mwenuyo kuhuma mulifwa, na yati akumkita Chapanga amuwusila kubuda kwaki kwamahele."}]}