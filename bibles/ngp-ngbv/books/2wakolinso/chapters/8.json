{"data":[{"book":"2 Wakolinso","chapter":"8","verse":"1","text":"Wandugu zangu chaunga mmanye, mageleko heyeiina maliho yadya Mnungu awenk'hile want'hu wamhuwile Kilisito wa Makedonia."},{"book":"2 Wakolinso","chapter":"8","verse":"2","text":"Wahuwila wa kudya nawagezigwa vitendese kwa makunt'ho, mna kinyemi chawe nekinda kikulise, no kongezekelesa mwo ukise wo kulava kwawe, hamwenga na kugamba nawanda wakiwa vitendese."},{"book":"2 Wakolinso","chapter":"8","verse":"3","text":"Nadaha kulava uwona kugamba nawanda wakise kuligana no udahi zawe hata kujink'ha. Kwa kuunga kwawe wenye,"},{"book":"2 Wakolinso","chapter":"8","verse":"4","text":"nawa kilombezesa wenk'higwe luneka mwe mbuli ya uwedi uno, mwo kunda ndala mo kuwambiza want'hu wa Mnungu uko Uyahudi."},{"book":"2 Wakolinso","chapter":"8","verse":"5","text":"Ayo yajink'ha yadya nekikakawiila! Nk'hongo wakelava woho wenye kwa Zumbe, akajika naho kwa kuunga kwakwe Mnungu wakelava woho wenye kuchambiza suwe."},{"book":"2 Wakolinso","chapter":"8","verse":"6","text":"Ivo kimgambila Tito yehe akongile indima ino kui gendeleza no kuwambizani kubindiliza indima ino kwa lukunde."},{"book":"2 Wakolinso","chapter":"8","verse":"7","text":"Nyuwe mna kila kint'hu mwo mhuwi, mwo kulonga, no umanyi na kukombeka kose mo kudamanya uwedi na lukunde lwenyu kwetu, na ivo chawakawiila mpate mbazi yabindile wingi."},{"book":"2 Wakolinso","chapter":"8","verse":"8","text":"Hikuwalagiza, mna naunga du kulagisa wamwenga ivo waku kombeka kwambiza vileke nimanye ivo lukunde lwenyu ivo lwili lwa kindedi."},{"book":"2 Wakolinso","chapter":"8","verse":"9","text":"Kwaviya mmanya ukwinkwa kiya hemwiwagilwe cha Zumbe ywetu Yesu Kilisito, ivo eli mgoli, kaketenda yehe mwenye kunda mkiwa, kwa kuwazungulani nyuwe, vileke awatendeni nyuwe kunda wagoli kwo ukiwa wakwe."},{"book":"2 Wakolinso","chapter":"8","verse":"10","text":"Fanyanyi zangu ni kugamba, ni vedi vitendese, kwa nyuwe kubinda haluse kiya mkongile mwo mwaka womboke. Hiyo kugamba nomnda wank'hongo du kudamanya, mna ni hamwenga no kuunga kuidamanya."},{"book":"2 Wakolinso","chapter":"8","verse":"11","text":"Mbindilize indima iyo, na kwa ivo mkeikile lumwe kuunga kudamanya ivo, sa iivo mkakeike lumwe kukint'hiza kuligana na ivo no mdahe."},{"book":"2 Wakolinso","chapter":"8","verse":"12","text":"Uneva mwakombeka mwo kulava, Mnungu na azumile malavo yenyu mwa kiya mnt'hu ananacho, hiyo kiya mnt'hu henanacho."},{"book":"2 Wakolinso","chapter":"8","verse":"13","text":"Hikuunga vinde kugamba wamwenga wande na kint'hu wamwenga nawo waswese, mna kwaungwa kunde na kuligana."},{"book":"2 Wakolinso","chapter":"8","verse":"14","text":"Kwaviya ivi haluse mnanavo, niho mkuungwa kuwambiza wadya wose heweina kint'hu, niho Umwo mkanda hemwiina, watuhu wananavo nawa myambizeni, mwe kutenda ivi wose nawande waliganywa."},{"book":"2 Wakolinso","chapter":"8","verse":"15","text":"Saviya enga ivo viwandikwe kugamba yudya akuduganya vint'hu vingi, hana navo vikumkint'ha, na yudya akuduganya vigeke ananavo vikumkint'ha."},{"book":"2 Wakolinso","chapter":"8","verse":"16","text":"Namtogola Mnungu ageile nkwina mwo moyo wa Tito, nkwina izia nnanazo zo kuwambizani."},{"book":"2 Wakolinso","chapter":"8","verse":"17","text":"Kazumila viya kimgambile, naho kwaviya ana nkwina kujink'ha ayo keza kwenyu kwa kuunga kwakwe."},{"book":"2 Wakolinso","chapter":"8","verse":"18","text":"Chegala ndugu ywetu akuhuwiliswa ni want'hu wamhuwile Kilisito, hamwenga na Tito, kwa ivo akudamanya ndima yo kubilikiza Mbuli Yedi."},{"book":"2 Wakolinso","chapter":"8","verse":"19","text":"Naho hiyo ivo du, mna kasagulwa ni mafyo ya want'hu wamhuwile Kilisito, kunda na suwe mwo uwedi uno wa kwigala undima uno kikudamanya kwaajili ya ukulu wa Zumbe na kulagisa ivo ivedi kikuunga."},{"book":"2 Wakolinso","chapter":"8","verse":"20","text":"Chanda na wengele kise kwingila mwe kulabila mwe kukimaila kwetu digeleko idi ditana."},{"book":"2 Wakolinso","chapter":"8","verse":"21","text":"Ukawiilo wetu hiyo kudamanya vedi kwa Mnungu du, mna iviya iviya mwa meso ya want'hu."},{"book":"2 Wakolinso","chapter":"8","verse":"22","text":"Kwaviya chamwigala ndugu ywetu, kimgeza nk'hanana nyingi, na kumuwona nk'hanana zose aungisa kuwambizani, naho haluse kanihuwilisa kujink'ha hadya nk'hongo."},{"book":"2 Wakolinso","chapter":"8","verse":"23","text":"Tito ni miyangu, naho chadamanya ndima hamwenga naye kwajili yenyu, mna mwa awo ndugu zetu watuhu wakwiza hamwenga nawo, awo ni wegala ulosi wa mafyo ya wahuwila wa Kilisito, ukulu unde kwa Kilisito."},{"book":"2 Wakolinso","chapter":"8","verse":"24","text":"Ivo lagiseni ikindedi cho lukunde lwenyu kwawe hameso ya want'hu wamhuwile Kilisito, no kukeduvya kwetu kwajili yenyu."}]}