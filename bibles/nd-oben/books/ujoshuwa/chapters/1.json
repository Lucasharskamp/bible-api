{"data":[{"book":"UJoshuwa","chapter":"1","verse":"1","text":"Ngemva kokufa kukaMosi inceku kaThixo, uThixo wathi kuJoshuwa indodana kaNuni, umsekeli kaMosi:"},{"book":"UJoshuwa","chapter":"1","verse":"2","text":"“UMosi inceku yami usefile. Ngakho-ke, wena labantu bonke laba, lungiselelani ukuchapha umfula uJodani liye elizweni esengizalinika lona, abako-Israyeli."},{"book":"UJoshuwa","chapter":"1","verse":"3","text":"Ngizalinika zonke izindawo lapho elizanyathela khona ngezinyawo zenu njengokuthembisa engakwenza kuMosi."},{"book":"UJoshuwa","chapter":"1","verse":"4","text":"Ilizwe lenu lizasukela enkangala yeLebhanoni lasemfuleni omkhulu uYufrathe, ilizwe lonke lamaHithi, lize liyekhawula olwandle olukhulu entshonalanga."},{"book":"UJoshuwa","chapter":"1","verse":"5","text":"Kakulamuntu ozenelisa ukumelana lani zonke insuku zokuphila kwenu. Njengoba ngangiloMosi, ngizakuba lawe; kangisoze ngikutshiye, kangisoze ngikudele."},{"book":"UJoshuwa","chapter":"1","verse":"6","text":"Qina ube lesibindi ngenxa yokuthi uzakhokhela abantu laba ukuze bayethatha ilizwe elilifa labo engafunga kubokhokho babo ukuthi ngizabanika lona."},{"book":"UJoshuwa","chapter":"1","verse":"7","text":"Qina ube lesibindi. Ugcine yonke imithetho owayiphiwa nguMosi inceku yami, ungaze waphambuka kuyo uye kwesokunene kumbe kwesokhohlo ukuze uphumelele kuzozonke izindawo ozakuya kuzo."},{"book":"UJoshuwa","chapter":"1","verse":"8","text":"INcwadi yoMthetho le kayingasuki emlonyeni wakho, cabanga ngayo emini lebusuku ukuze unanzelele ukugcina konke okulotshwe kuyo. Ngokwena njalo uzaphumelela."},{"book":"UJoshuwa","chapter":"1","verse":"9","text":"Angikulayanga na? Qina ube lesibindi, ungethuki njalo ungalahli ithemba, ngoba uThixo uNkulunkulu wakho uzakuba lawe loba kungaphi lapho oya khona.”"},{"book":"UJoshuwa","chapter":"1","verse":"10","text":"Ngakho-ke uJoshuwa walaya iziphathamandla zabantu wathi:"},{"book":"UJoshuwa","chapter":"1","verse":"11","text":"“Dabulani phakathi kwezihonqo litshele abantu ukuthi, ‘Lungisani imiphako yenu. Ensukwini ezintathu kusukela lamhla lizachapha uJodani lapha ukuze lingene liyethatha ilizwe uThixo uNkulunkulu wenu alinika lona ukuba libe ngelenu!’ ”"},{"book":"UJoshuwa","chapter":"1","verse":"12","text":"UJoshuwa wathi kwabakoRubheni, labakoGadi lengxenye yesizwana sikaManase,"},{"book":"UJoshuwa","chapter":"1","verse":"13","text":"“Khumbulani umlayo uMosi inceku kaThixo alinika wona owokuthi: ‘UThixo uNkulunkulu wenu uzaliphumuza ngokulinika ilizwe leli.’"},{"book":"UJoshuwa","chapter":"1","verse":"14","text":"Amakhosikazi enu, abantwabenu lezifuyo zenu zingahlala elizweni elalinikwa nguMosi empumalanga yeJodani, kodwa ibutho lenu lonke, lihlome liphelele, kumele lichaphe ngaphambi kwabafowenu. Kuzamele lincedise abafowenu,"},{"book":"UJoshuwa","chapter":"1","verse":"15","text":"uThixo aze abaphumuze, njengalokho alenzele khona lina, labo baze bathathe ilizwe lelo uThixo uNkulunkulu wenu abanika lona. Ngemva kwalokho selingabuyela liyehlala elizweni lenu, uMosi inceku kaThixo alinika lona ngempumalanga yeJodani.”"},{"book":"UJoshuwa","chapter":"1","verse":"16","text":"Baphendula uJoshuwa bathi, “Konke osilaya khona sizakwenza, lalapho osithuma khona sizahamba."},{"book":"UJoshuwa","chapter":"1","verse":"17","text":"Njengalokhu salalela uMosi ngokupheleleyo, lawe sizakulalela. Sifisa ukuthi uThixo uNkulunkulu wakho abe lawe njengoba wayeloMosi."},{"book":"UJoshuwa","chapter":"1","verse":"18","text":"Yiloba ngubani ohlamukela ilizwi lakho njalo engalaleli lokho okutshoyo, lalokho oyabe ukulaya, kumele abulawe. Kumele uqine ube lesibindi!”"}]}