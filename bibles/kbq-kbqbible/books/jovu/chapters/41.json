{"data":[{"book":"Jovu","chapter":"41","verse":"1","text":"Hagi agaza hunte tusizankna osifavema Leviataniema nehaza osifavekrerfa, hagerimpima nemaniana Jopuga hukuretira avazu nehunka, nofitetira agefu'narera anakigahampi?"},{"book":"Jovu","chapter":"41","verse":"2","text":"Agonagampina nofira rentetenka, avazu hunka nevunka, ameragempina reraponentenka nofira rentegahampi?"},{"book":"Jovu","chapter":"41","verse":"3","text":"Ana'ma hanankeno'a kasunku hunantenka natro hunora fru kea hugahifi?"},{"book":"Jovu","chapter":"41","verse":"4","text":"Ana nehuno nagra mago narimpa huanki'na kagri eri'za vahe manine'na, kazokazo eri'za erigante vava hu'na vugahue hunora hugahifi?"},{"book":"Jovu","chapter":"41","verse":"5","text":"Namama avrenka kegavama nehana zana hunka kegava nehunka, nofitera rentetenka ne'one mofaneka'a zaminanke'za zokagora rentegahazafi?"},{"book":"Jovu","chapter":"41","verse":"6","text":"Hagi zago vahe'mo'za ana zagama mizasenakura, mizama'agura keha rete'za, ana zaga ahe'za akafari osi osi hu'za eri'za maketifina zagorera ome atregahazafi?"},{"book":"Jovu","chapter":"41","verse":"7","text":"Hagi ana zaga, nozamema nehaza keveretira asenifine avufgafinena ahegresogreso hugahampi?"},{"book":"Jovu","chapter":"41","verse":"8","text":"Hagi ana zagamofo avufgare'ma kazama antenka kesanunka, henka'anena anara osugahue hunka hugahane. Na'ankure ana'ma hanugeno'ma henka'ama ha'ma hunantesniana, havizantfa hugahie hunka kagesa antahigahane."},{"book":"Jovu","chapter":"41","verse":"9","text":"Hagi antahio, kagrama hunka ana zagama azerisanue hunka'ma kagesama nentahisanunka anara osuo. Na'ankure ana zagama azerisanuema huno hania vahera ana zagamo'a refaki hutregahie."},{"book":"Jovu","chapter":"41","verse":"10","text":"Mago vahe'mo'a ana leviatani'ema nehaza zaga azeri oraotigahie. Ana'ma haniana iza oti hankaveti'neno hara hunantegahie?"},{"book":"Jovu","chapter":"41","verse":"11","text":"Iza mago zana nami'nesanigu hu'na, ete nona hu'na amigahue? Na'ankure ama mopafima maka zama me'nea zantamina, Nagri zanke me'ne."},{"book":"Jovu","chapter":"41","verse":"12","text":"Hagi leviataniema nehaza zagama hage rimpima nemania zagamofo hankavene, avufgane agia azankrefagura eri ama hu'na kasamigahue."},{"book":"Jovu","chapter":"41","verse":"13","text":"Ana zagamofo avufagare'ma me'nea irira iza eri kanope netreno, agofetu agofetu'ma huno'ma hankave avufgama me'neana iza reraponegahie?"},{"book":"Jovu","chapter":"41","verse":"14","text":"Ana zagamofona ave krerfa hunte'neanki'za, vahe'mo'za koro nehaze. E'ina hu'neankino, iza ana zaga aheno agemzampa atavegrigahie?"},{"book":"Jovu","chapter":"41","verse":"15","text":"Ana zagamofo amagenafina iri'amo'a, magopi rukamaretere huno evuevu hu'neankino hankavetino hankogna hu'ne."},{"book":"Jovu","chapter":"41","verse":"16","text":"Ana zagamofo iri'amo'a, magopi akamareno hantohanto hu'neankino, zahomo'ma ufrega kana omane'ne."},{"book":"Jovu","chapter":"41","verse":"17","text":"Mago mago irimo'a agu'afinka, mago irite rukamaretere huno azeri hankaveti'ne. Ana hu'neankino eri kanopeno eri rure'rurera hugara osu'ne."},{"book":"Jovu","chapter":"41","verse":"18","text":"Hagi ana zagamo'ma kasi'ma haniana, agonagampintira teve ruganani huno vuno eno nehigeno, avurgafintira nantera zagema marerino zagemo'ma remsama hiaza nehie."},{"book":"Jovu","chapter":"41","verse":"19","text":"Ana zagamofo agipintira teve ruganani huno vuno eno nehigeno, agipintira tevemo'a hagna hagna huno atineramie."},{"book":"Jovu","chapter":"41","verse":"20","text":"Ana nehigeno kavofima tima tagino, tevere kre'negeno krakra hiaza huno, agonagampintira amu'mo'a rugasu huno enevie."},{"book":"Jovu","chapter":"41","verse":"21","text":"Hagi agipinti'ma evia zahomo'a tanknu'zafima tevema nerea tevea hukru higeno rukaru nehigeno, teve nefamo'a agipintira hagna hagna huno nere."},{"book":"Jovu","chapter":"41","verse":"22","text":"Ana zagamofo anankempina tusi'a hankave me'neankino, inantego vanoma hiana, tusiza huno vahera zamazeri koro nehie."},{"book":"Jovu","chapter":"41","verse":"23","text":"Ana zagamofo avufgamo'ma marerino tamino'ma hu'nea ma'amo'a, magopi ruhampri ruhampri huno antrako huno hankaveti'neankino, eri pahesi rure rure'ma hu'amo'a amuho hu'ne."},{"book":"Jovu","chapter":"41","verse":"24","text":"Ana zagamofo tumo'amo'a havegna huno hanavetineankino, witima refuzafunepaza havegna hu'ne."},{"book":"Jovu","chapter":"41","verse":"25","text":"Ana zagamo'ma o'manetige'za hankave vahe'mo'za koro nehu'za, na'a hugahune hu'za kanku nehakaze."},{"book":"Jovu","chapter":"41","verse":"26","text":"Ana hu'neankino bainati kazintetiro, keveretiro, karugru keveretiro, osi have kazintetira mago vahe'mo'a ana zaga ahegara osu'ne."},{"book":"Jovu","chapter":"41","verse":"27","text":"Hagi ainireti'ma tro'ma hu'naza ha' zantamima ana zagamo'ma keana, trazankna huno keamne zankna nehuno, bronsireti'ma tro'ma hu'naza ha' zantamima keana, kasari'nea zafagna hu'ne."},{"book":"Jovu","chapter":"41","verse":"28","text":"Vahe'mo'za kevea ahe tresnageno mani'nesnirega vugahianagi, korora ofregahie. Gumi atifina havea erinte'za ahegahazanagi ana havemo'a hagege trazamo'ma avufgare'ma avako'ma hiankna hugahie."},{"book":"Jovu","chapter":"41","verse":"29","text":"Kumpa kanoma kesaniana, trazankna huno ke amnezaneseno, karugru kevema matrevuno atresigeno esania zamofo agasasama nentahino'a kiza regahie."},{"book":"Jovu","chapter":"41","verse":"30","text":"Ana zagamofo asagufima me'nea irimo'a, mopa kavomo'ma rupararo vazigeno asane'neankna hu'ne. Ana hu'neankino, mopafima regararo heno'ma nevigeno'a, mopa vazikekurino nevie."},{"book":"Jovu","chapter":"41","verse":"31","text":"Hagi hagerimpima nevigeno'a, kavofima tima afino tevefi kre'negeno timo'ma krakra hiaza huno, hagerimo'a krakra huteno masavemo'ma ze'ze'ma nehiaza nehie."},{"book":"Jovu","chapter":"41","verse":"32","text":"Ana zagamo'ma hagerimpima nevigeno'ma, amefi'ma timo'ma agrege'ma huno nevia zamo'a rumsa huno efeke hu'neankino, mago kavrinteaza nehie. Ana nehigeno ana zamo'a tavava ozafamofo efeke azoka kna huno efeke nehie."},{"book":"Jovu","chapter":"41","verse":"33","text":"Ama mopafina mago agrikna zaga omani'neankino, mago zagagura korora nosie."},{"book":"Jovu","chapter":"41","verse":"34","text":"Maka zagama mani'naza zagafina, agra zamagatereno avufga ra nehie. Ana hu'neankino maka afi zagama mani'nazana zamagatereno kini mani'ne."}]}