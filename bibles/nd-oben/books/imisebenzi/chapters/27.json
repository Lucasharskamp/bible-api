{"data":[{"book":"Imisebenzi","chapter":"27","verse":"1","text":"Sekumisiwe ukuthi sizakuya e-Ithali, uPhawuli kanye lezinye izibotshwa banikelwa ezandleni zomphathi wekhulu owayethiwa nguJuliyasi owaye ngoweButho leSikhosini."},{"book":"Imisebenzi","chapter":"27","verse":"2","text":"Sagada umkhumbi e-Adramithiya owawusulungele ukuya emathekwini asemakhunjini esifunda sase-Ezhiya, sahle salungena ulwandle. Sasilo-Aristakhasi, owayesuka eThesalonika."},{"book":"Imisebenzi","chapter":"27","verse":"3","text":"Kusisa sakhuphukela eSidoni; uJuliyasi watshengisa umusa kuPhawuli, wamvumela ukuthi aye kubangane bakhe bamenzele lokho ayengabe ekuswela."},{"book":"Imisebenzi","chapter":"27","verse":"4","text":"Sesisuka lapho saluqonda ulwandle njalo sagudla ethunzini laseSiphrasi ngoba ukuvunguza komoya kwakuphambana lathi."},{"book":"Imisebenzi","chapter":"27","verse":"5","text":"Sathi sesiwele sadabula ulwandle olubanzi malungana lasokhunjini lweSilisiya lePhamfiliya, sakhuphukela eMira eseLikhiya."},{"book":"Imisebenzi","chapter":"27","verse":"6","text":"Khonapho umphathi wekhulu wafumana umkhumbi wase-Alekizandriya uwelela e-Ithali, wasingenisa kuwo."},{"book":"Imisebenzi","chapter":"27","verse":"7","text":"Sahamba sitotoba okwensuku ezinengi, sathwala nzima ukuyafika eKhinidu. Kwathi ngoba umoya usivalela ukuthi sihambe ngendlela yethu, sawela sayagudla ethunzini laseKhrethe, malungana leSalimoni."},{"book":"Imisebenzi","chapter":"27","verse":"8","text":"Sahamba siceza okhunjini kanzima, safika endaweni ethiwa kuseMathekumahle, eduze ledolobho laseLaseya."},{"book":"Imisebenzi","chapter":"27","verse":"9","text":"Sasesilahlekelwe yisikhathi esinengi kakhulu, lokuhamba olwandle kwasekuyingozi kabi ngoba ngalesisikhathi kwasekungemva kwesikhathi sokuzila. Yikho uPhawuli wabaxwayisa wathi,"},{"book":"Imisebenzi","chapter":"27","verse":"10","text":"“Madoda, ngibona ukuthi uhambo lolu luzakuba lengozi lomonakalo omkhulu, kubhidlike umkhumbi lempahla, lempilo zethu lathi.”"},{"book":"Imisebenzi","chapter":"27","verse":"11","text":"Kodwa umphathi wekhulu, esikhundleni sokulalela lokho okwakutshiwo nguPhawuli, walandela iseluleko somtshayeli womkhumbi kanye lomnikazi wawo."},{"book":"Imisebenzi","chapter":"27","verse":"12","text":"Njengoba itheku lalingelihle ukuthi simise khona ebusika, abanengi bakhetha ukuthi siqhubeke ngohambo, bethemba ukuthi sizafika eFenikhe simise khona ebusika lobo. Leli kwakulitheku eliseKhrethe, elalikhangele eningizimu yentshonalanga njalo lenyakatho yentshonalanga."},{"book":"Imisebenzi","chapter":"27","verse":"13","text":"Kwathi ngokuphephetha komoya opholileyo waseningizimu, banakana ukuthi basebekutholile ababekudinga; ngakho bawukhulula umkhumbi wawela ugudle iKhrethe."},{"book":"Imisebenzi","chapter":"27","verse":"14","text":"Masinyazana nje, umoya olamandla esivunguvungu owawuthiwa “yiNhlampumalanga” wavunguza usuka esihlengeni."},{"book":"Imisebenzi","chapter":"27","verse":"15","text":"Umkhumbi watshaywa yilesosiphepho wehluleka ukuqondana lomoya; ngakho wasehlula sasesindenda nje siwulandela."},{"book":"Imisebenzi","chapter":"27","verse":"16","text":"Sathi lapho sidlula ekusithekeni kwesihlenge esincane esithiwa yiKhawuda, kwasekusala lokuthi simise kuhle isikepe sokuphephela siqonde."},{"book":"Imisebenzi","chapter":"27","verse":"17","text":"Kwathi amadoda esesidonsele phezulu emkhunjini, basebethandela izintambo bebopha umkhumbi ngokwawo ukuze uqine wonke. Bathi ngoba besesaba ukuthi bazatshayeka emhlabathini wetshebetshebe laseSithisi, behlisa iseyili bayekela umkhumbi wazindendela nje."},{"book":"Imisebenzi","chapter":"27","verse":"18","text":"Isiphepho sasizunguza kabuhlungu kwaze kwathi ngosuku olulandelayo saqalisa ukujikela umthwalo olwandle."},{"book":"Imisebenzi","chapter":"27","verse":"19","text":"Ngosuku lwesithathu baphosela phandle ngezabo izandla izintambo lezinye impahla zokuhambisa umkhumbi."},{"book":"Imisebenzi","chapter":"27","verse":"20","text":"Kwathi sekuyizinsuku ezinengi singaliboni ilanga loba izinkanyezi, kodwa isiphepho silokhu sisidla ubhedu, saphelelwa lithemba lokuthi sizaphepha."},{"book":"Imisebenzi","chapter":"27","verse":"21","text":"Amadoda ayesehlale isikhathi eside engadlanga, uPhawuli wasesima phambi kwabo, wathi, “Madoda, ngabe lingilalele sangasuki eKhrethe; ngabe kalizifakanga phakathi kwale inhlekenhleke lokulahlekelwa lokhu."},{"book":"Imisebenzi","chapter":"27","verse":"22","text":"Kodwa manje ngiyalikhuthaza ukuthi lime isibindi, ngoba kakukho lamunye wenu ozakufa; ngumkhumbi kuphela ozabhidlika."},{"book":"Imisebenzi","chapter":"27","verse":"23","text":"Izolo ebusuku ingilosi kaNkulunkulu engingowakhe mina njalo lengimkhonzayo ime phambi kwami"},{"book":"Imisebenzi","chapter":"27","verse":"24","text":"yathi, ‘Ungesabi, Phawuli. Kumele uyethonisiswa nguKhesari; njalo uNkulunkulu usebe lomusa wokukunika impilo zabo bonke owela labo.’"},{"book":"Imisebenzi","chapter":"27","verse":"25","text":"Ngakho manini isibindi, madoda, ngoba ngiyamethemba uNkulunkulu ukuthi kuzakwenzakala njengokungitshela kwakhe."},{"book":"Imisebenzi","chapter":"27","verse":"26","text":"Kodwa phela sisezake sitshayeke phansi sikhaphazelwe esihlengeni esithile.”"},{"book":"Imisebenzi","chapter":"27","verse":"27","text":"Ngobusuku betshumi lane sasilokhu siyaluziswa oLwandle lwe-Adriyathi, lapho okwathi phakathi kobusuku abaqhubi bomkhumbi bezwa kungathi basebesondela emhlabathini."},{"book":"Imisebenzi","chapter":"27","verse":"28","text":"Baphosa izintambo zokulinganisa bafumana ukuthi amanzi ayezike okwezingalo ezilikhulu elilamatshumi amabili. Ngemva kwesikhatshana baphinda baziphosa njalo bafumana izingalo ezingamatshumi ayisificamunwemunye ukuzika."},{"book":"Imisebenzi","chapter":"27","verse":"29","text":"Bathi ngoba besesaba ukuthi sasizasakazeka ematsheni basebesehlisa insika zokumisa umkhumbi ngemuva bekhalela ukuthi kuse."},{"book":"Imisebenzi","chapter":"27","verse":"30","text":"Abaqhubi bomkhumbi bazama ukunyenya babaleke emkhunjini ngokwehlisela isikepe sokusinda olwandle bezenza abafuna ukuyakwehlisa ezinye insika ngaphambili komkhumbi."},{"book":"Imisebenzi","chapter":"27","verse":"31","text":"UPhawuli wasesithi kumphathi wekhulu lasemabuthweni, “Nxa amadoda la engahlali emkhunjini, ngeke lisinde.”"},{"book":"Imisebenzi","chapter":"27","verse":"32","text":"Ngakho amabutho asequma izintambo ezazibambe isikepe sokusinda asiyekela sayagxumukela emanzini."},{"book":"Imisebenzi","chapter":"27","verse":"33","text":"Sekubanga emathathakusa, uPhawuli wabakhuthaza bonke ukuthi badle. Wathi, “Okwensuku ezilitshumi lane ezidluleyo belihlezi libambe amaphaphu enu; lisehluleka lokudla; kalizange lidle lutho."},{"book":"Imisebenzi","chapter":"27","verse":"34","text":"Okwamanje ngilicela ukuthi lidle. Kumele lidle ukuze liphile. Kakho loyedwa wenu ozalahlekelwa lalunwele ekhanda lakhe.”"},{"book":"Imisebenzi","chapter":"27","verse":"35","text":"Esekutshilo lokhu, wathatha isinkwa wabonga kuNkulunkulu phambi kwabo bonke. Wasesihlephuna wadla."},{"book":"Imisebenzi","chapter":"27","verse":"36","text":"Bonke baqunga isibindi basebesidla labo."},{"book":"Imisebenzi","chapter":"27","verse":"37","text":"Sisonke sasingabantu abangamakhulu amabili lamatshumi ayisikhombisa lesithupha (276) emkhunjini."},{"book":"Imisebenzi","chapter":"27","verse":"38","text":"Bathi sebedlile basutha, baphungula ukusindwa komkhumbi ngokuchithela amabele olwandle."},{"book":"Imisebenzi","chapter":"27","verse":"39","text":"Kwathi sokusile kabawunanzelelanga umhlabathi, kodwa babona itheku elaligcwele itshebetshebe, basebezimisela ukuthi umkhumbi bayewumisa khona nxa kuvuma."},{"book":"Imisebenzi","chapter":"27","verse":"40","text":"Baquma insika bazitshiya zicwila olwandle, baphinda banyomula lezintambo ezazibambe okokugwedlisa. Basebephakamisa iseyili yaphambili beyiqondisa emoyeni, basebeqonda ekhunjini."},{"book":"Imisebenzi","chapter":"27","verse":"41","text":"Kodwa umkhumbi watshayelela esidulini setshebetshebe olwandle wahle wabhajwa. Isihloko sawo sathi ngxi phansi asabe sisanyikinyeka, ingemuva yona yahlakazeka itshaywa ngamagagasi."},{"book":"Imisebenzi","chapter":"27","verse":"42","text":"Amabutho asesithi kungcono abulale izibotshwa ukuze kungabikhona esizantsheza sibaleke."},{"book":"Imisebenzi","chapter":"27","verse":"43","text":"Kodwa umphathi wekhulu wayefuna ukuvikela impilo kaPhawuli, yikho wabalela ukuthi bakwenze lokho abasebekumisile. Walaya labo ababelamandla okuntsheza ukuba bazithele olwandle bona kuqala baqonde emhlabathini."},{"book":"Imisebenzi","chapter":"27","verse":"44","text":"Inengi lalizandenda ngamapulanka liye khona loba ngasiqa bani somkhumbi. Ngale indlela wonke umuntu wafika emhlabathini ephephile."}]}