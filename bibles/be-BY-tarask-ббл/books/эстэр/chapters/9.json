{"data":[{"book":"ЭСТЭР","chapter":"9","verse":"1","text":"У дванаццаты месяц, гэта значыцца, у месяцы Адар, на трынаццаты дзень яго, калі настаў час спраўдзіцца загаду цара і ўказу ягонаму, у той дзень, калі спадзяваліся няпрыяцелі Юдэяў ўзяць уладу над імі, а выйшла наадварот, што самі Юдэі ўзялі ўладу над ворагамі сваімі,"},{"book":"ЭСТЭР","chapter":"9","verse":"2","text":"сабраліся Юдэі ў гарадах сваіх па ўсіх вобласьцях цара Артаксэркса, каб накласьці руку на ліхіх нязычліўцаў сваіх; і ніхто ня мог устояць перад абліччам іхнім, бо страх перад імі напаў на ўсе народы."},{"book":"ЭСТЭР","chapter":"9","verse":"3","text":"І ўсе князі ў вобласьцях і сатрапы, і вобласьценачальнікі і выканаўцы дзеяў царскіх падтрымлівалі Юдэяў, бо напаў на іх страх перад Мардахэем."},{"book":"ЭСТЭР","chapter":"9","verse":"4","text":"Бо вялікі быў Мардахэй у доме ў цара, і слава пра яго хадзіла па ўсіх вобласьцях, бо гэты чалавек, Мардахэй, падымаўся вышэй і вышэй."},{"book":"ЭСТЭР","chapter":"9","verse":"5","text":"І білі Юдэі ўсіх ворагаў сваіх, забіваючы мечам, вынішчаючы іх, і рабілі зь няпрыцелямі сваімі па сваёй волі."},{"book":"ЭСТЭР","chapter":"9","verse":"6","text":"У Сузах, горадзе сталічным, забілі Юдэі і зьнішчылі пяцьсот чалавек;"},{"book":"ЭСТЭР","chapter":"9","verse":"7","text":"і Паршандату і Далфона і Асфафу,"},{"book":"ЭСТЭР","chapter":"9","verse":"8","text":"І Парафу, і Адалью, і Арыдафу,"},{"book":"ЭСТЭР","chapter":"9","verse":"9","text":"і Пармашту і Арысая, і Арыдая і Ваезату,"},{"book":"ЭСТЭР","chapter":"9","verse":"10","text":"дзесяцёх сыноў Амана, сына Амадата, ворага Юдэяў, усьмерцілі яны, і на рабунак не працягнулі рукі сваёй."},{"book":"ЭСТЭР","chapter":"9","verse":"11","text":"Таго ж самага дня данесьлі цару пра колькасьць аддадзеных сьмерці ў Сузах, сталічным горадзе."},{"book":"ЭСТЭР","chapter":"9","verse":"12","text":"І сказаў цар царыцы Эстэры: у Сузах, горадзе сталічным, усьмерцілі Юдэі і загубілі пяцьсот чалавек і дзесяцёх сыноў Амана; што ж зрабілі яны ў астатніх вобласьцях цара? Якое жаданьне тваё? і яно будзе задаволена. І якая яшчэ просьба твая? яна будзе споўнена."},{"book":"ЭСТЭР","chapter":"9","verse":"13","text":"І сказала Эстэр: калі цару заўгодна, дык хай будзе дазволена Юдэям, якія ў Сузах, рабіць тое самае заўтра, што і сёньня, і дзесяцёх сыноў Аманавых хай бы павесілі на дрэве."},{"book":"ЭСТЭР","chapter":"9","verse":"14","text":"І загадаў цар зрабіць так; і дадзены ўказ у Сузах, і дзесяцёх сыноў Аманавых павесілі."},{"book":"ЭСТЭР","chapter":"9","verse":"15","text":"І сабраліся Юдэі, якія ў Сузах, таксама і ў чатырнаццаты дзень месяца Адара і ўсьмерцілі ў Сузах трыста чалавек, а на рабунак не працягнулі рукі сваёй."},{"book":"ЭСТЭР","chapter":"9","verse":"16","text":"І астатнія Юдэі, якія былі ў царскіх вобласьцях, сабраліся, каб стаць на абарону жыцьця свайго і быць заспакоенымі ад ворагаў сваіх, і ўсьмерцілі зь няпрыяцеляў сваіх семдзесят пяць тысяч, а на рабунак не працягнулі рукі сваёй."},{"book":"ЭСТЭР","chapter":"9","verse":"17","text":"Гэта было ў трынаццаты дзень месяца Адара; а ў чатырнаццаты дзень гэтага самага месяца яны супакоіліся і зрабілі яго днём гасьціны і весялосьці."},{"book":"ЭСТЭР","chapter":"9","verse":"18","text":"А Юдэі, якія ў Сузах, зьбіраліся ў трынаццаты дзень яго і ў чатырнаццаты дзень яго, а ў пятнаццаты дзень яго супакоіліся і зрабілі яго днём гасьціны і весялосьці."},{"book":"ЭСТЭР","chapter":"9","verse":"19","text":"Таму Юдэі сельскія, якія жылі ў селішчах адкрытых, праводзяць чатырнаццаты дзень месяца Адара ў весялосьці і гасьцінах, як дзень сьвяточны, пасылаючы дарункі адзін аднаму."},{"book":"ЭСТЭР","chapter":"9","verse":"20","text":"І апісаў Мардахэй гэтыя падзеі і паслаў пісьмы ўсім Юдэям, якія ў вобласьцях цара Артаксэркса, блізкім і далёкім,"},{"book":"ЭСТЭР","chapter":"9","verse":"21","text":"пра тое, каб яны ўстанавілі на кожны год сьвята ў сябе чатырнаццатага дня месяца Адара і пятнаццатага дня яго,"},{"book":"ЭСТЭР","chapter":"9","verse":"22","text":"як такіх дзён, калі Юдэі зрабіліся заспакоеныя ад ворагаў сваіх, і як такога месяца, калі ператварылася ў іх журба ў радасьць, а нараканьне - у дзень сьвяточны, каб зрабілі яны іх днямі гасьціны і весялосьці, пасылаючы дарункі адзін аднаму і дарункі бедным."},{"book":"ЭСТЭР","chapter":"9","verse":"23","text":"І прынялі Юдэі тое, што ўжо самі пачалі рабіць, і пра што Мардахэй напісаў ім,"},{"book":"ЭСТЭР","chapter":"9","verse":"24","text":"як Аман, сын Амадата, Вугэянін, вораг усіх Юдэяў, намышляў загубіць Юдэяў і кідаў пур, жэрабя, пра зьнішчэньне і загубеньне іх,"},{"book":"ЭСТЭР","chapter":"9","verse":"25","text":"і як Эстэр дайшла да цара, і як цар загадаў новым пісьмом, каб ліхі намысел Амана, які ён намысьліў на Юдэяў, абярнуўся на галаву ягоную, і каб павесілі яго і сыноў ягоных на дрэве."},{"book":"ЭСТЭР","chapter":"9","verse":"26","text":"Таму і назвалі гэтыя дні Пурым, ад назвы: пур. Таму згодна з усімі словамі гэтага пісьма і з тым, што самыя бачылі і да чаго даходзіла ў іх,"},{"book":"ЭСТЭР","chapter":"9","verse":"27","text":"пастанавілі Юдэі і прынялі на сябе і на дзяцей сваіх і на ўсіх, хто далучыўся да іх, каб сьвяткаваць гэтыя два дні, паводле прадпісанага пра іх і ў свой для іх час, кожны год,"},{"book":"ЭСТЭР","chapter":"9","verse":"28","text":"і каб гэтыя дні былі векапомныя і сьвяткаваліся ва ўсе роды ў кожным племені, у кожнай вобласьці і ў кожным горадзе; і каб дні гэтыя Пурым не адмяняліся ў Юдэяў, і памяць пра іх каб ня зьнікла ў дзяцей іхніх."},{"book":"ЭСТЭР","chapter":"9","verse":"29","text":"Напісала таксама царыца Эстэр, дачка Абіхаіла, і Мардахэй Юдэй, з усёй настойлівасьцю, каб выконвалі гэта новае пісьмо пра Пурым;"},{"book":"ЭСТЭР","chapter":"9","verse":"30","text":"і паслалі пісьмы ўсім Юдэям у сто дваццаць сем вобласьцяў царства Артаксэрксавага са словамі міру і праўды,"},{"book":"ЭСТЭР","chapter":"9","verse":"31","text":"каб яны цьвёрда спраўлялі гэтыя дні Пурым у свой час, як пастанавіў пра іх Мардахэй Юдэй і царыца Эстэр, і як яны самыя назначылі іх сабе і дзецям сваім у дні посту і ляманту."},{"book":"ЭСТЭР","chapter":"9","verse":"32","text":"Так загад Эстэры пацьвердзіў гэта слова пра Пурым, і яно ўпісана ў кнігу."}]}