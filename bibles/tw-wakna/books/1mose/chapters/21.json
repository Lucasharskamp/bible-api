{"data":[{"book":"1 Mose","chapter":"21","verse":"1","text":"Afei, Awurade dom Sara sɛnea ɔhyɛɛ no bɔ no."},{"book":"1 Mose","chapter":"21","verse":"2","text":"Sara nyinsɛnee, na ɔwoo ɔbabarima maa Abraham wɔ ne nkwakoraabere mu, bere a Awurade hyɛɛ no bɔ no mu pɛpɛɛpɛ."},{"book":"1 Mose","chapter":"21","verse":"3","text":"Abraham too ɔbabarima a Sara woo no maa no no din Isak, a ase ne Serew."},{"book":"1 Mose","chapter":"21","verse":"4","text":"Bere a Isak dii nnaawɔtwe no, otwaa no twetia, sɛnea Onyankopɔn hyɛɛ no no."},{"book":"1 Mose","chapter":"21","verse":"5","text":"Wɔwoo Isak maa Abraham no, na wadi mfe ɔha."},{"book":"1 Mose","chapter":"21","verse":"6","text":"Sara kae se, “Onyankopɔn ama maserew. Na obiara a ɔbɛte saa asɛm yi ne me bɛbɔ mu aserew.”"},{"book":"1 Mose","chapter":"21","verse":"7","text":"Sara ka kaa ho se, “Hena na ɔsoo ho dae ka kyerɛɛ Abraham se Sara bɛwo mma. Nanso ne nkwakoraabere mu yi, mawo ɔbabarima ama no.”"},{"book":"1 Mose","chapter":"21","verse":"8","text":"Abofra no nyin ma wotwaa no nufu. Da a wotwaa Isak nufu no, Abraham too pon kɛse."},{"book":"1 Mose","chapter":"21","verse":"9","text":"Nanso Sara hui sɛ, ɔbabarima a nʼafenaa Misraimni Hagar woo no maa Abraham no redi Isak ho fɛw."},{"book":"1 Mose","chapter":"21","verse":"10","text":"Enti Sara ka kyerɛɛ Abraham se, “Pam saa afenaa yi ne ne babarima yi fi ha; na Isak ne saa afenaa babarima yi nni wʼagyapade biara mu kyɛfa.”"},{"book":"1 Mose","chapter":"21","verse":"11","text":"Abraham tee saa asɛm no, esiane ne babarima Ismael nti, ne werɛ how yiye."},{"book":"1 Mose","chapter":"21","verse":"12","text":"Nanso Onyankopɔn ka kyerɛɛ Abraham se, “Mma wo babarima Ismael ne wʼafenaa Hagar ho asɛm no nhaw wo bebree. Asɛm biara a Sara bɛka akyerɛ wo no, tie, efisɛ Isak so na wɔnam bɛkan wʼasefo."},{"book":"1 Mose","chapter":"21","verse":"13","text":"Mɛma afenaa no babarima Ismael no nso asefo ayɛ ɔman kɛse, efisɛ ɔno nso yɛ wʼaseni.”"},{"book":"1 Mose","chapter":"21","verse":"14","text":"Ade kyee anɔpatutuutu no, Abraham faa aduan ne nsu a egu aboa nhoma mu de maa Hagar. Ɔde aduan no ne nsu no sisii Hagar mmati so, ka kyerɛɛ ɔne ne ba Ismael no se wɔnkɔ. Ofii hɔ kokyinkyin Beer-Seba sare so a na onhu baabi a ɔrekɔ."},{"book":"1 Mose","chapter":"21","verse":"15","text":"Nsu a ɛwɔ aboa nhoma no mu sae no, ɔde ne babarima no kohintaw wura no mu baabi."},{"book":"1 Mose","chapter":"21","verse":"16","text":"Na ɔkɔtenaa akyiri baabi a wotow ɔbo a ɛbɛtɔ, kae se, “Merentumi nhwɛ sɛ abarimaa no bewu.” Na bere a Hagar te hɔ saa no, ofii ase sui."},{"book":"1 Mose","chapter":"21","verse":"17","text":"Onyankopɔn tee sɛ abarimaa no resu. Onyankopɔn bɔfo fi ɔsoro frɛɛ Hagar bisaa no se, “Hagar! Ɛyɛ dɛn? Nsuro, efisɛ Onyankopɔn ate abarimaa no su wɔ faako a ɔda no."},{"book":"1 Mose","chapter":"21","verse":"18","text":"Ma abarimaa no so, efisɛ mɛma no ayɛ ɔman kɛse.”"},{"book":"1 Mose","chapter":"21","verse":"19","text":"Na Onyankopɔn buee Hagar ani ma ohuu asubura bi. Ɔde aboa nhoma no kɔsaw nsu ma, na ɔmaa abarimaa no bi nomee."},{"book":"1 Mose","chapter":"21","verse":"20","text":"Onyankopɔn adom nti, abarimaa no nyinii. Ɔtenaa sare no so huu agyantow yiye."},{"book":"1 Mose","chapter":"21","verse":"21","text":"Bere a ɔte Paran sare so no, ne na kɔfaa ɔbea fi Misraim asase so de no brɛɛ no aware."},{"book":"1 Mose","chapter":"21","verse":"22","text":"Saa bere no mu, ɔhene Abimelek ne ne sahene Pikol baa Abraham nkyɛn bɛka kyerɛɛ no se, “Biribiara a woyɛ no, Onyankopɔn ka wo ho."},{"book":"1 Mose","chapter":"21","verse":"23","text":"Enti afei, di nsew ka ntam wɔ Onyankopɔn anim kyerɛ me wɔ ha se, worentwa me mma anaa mʼasefo nkontompo. Saa ayamye a mayɛ wo no, saa ara na fa yɛ me ne ɔman a wote so sɛ ɔnanani no.”"},{"book":"1 Mose","chapter":"21","verse":"24","text":"Abraham penee so se, “Meka saa ntam no!”"},{"book":"1 Mose","chapter":"21","verse":"25","text":"Na Abraham de asubura bi a Abimelek nkoa de anuɔden afa no ho asɛm kɔtoo Abimelek anim."},{"book":"1 Mose","chapter":"21","verse":"26","text":"Nanso Abimelek kae se, “Minnim onipa ko a ɔyɛɛ saa ade no. Woammɔ me ho amanneɛ. Nnɛ na mate saa asɛm yi.”"},{"book":"1 Mose","chapter":"21","verse":"27","text":"Enti Abraham de nguan ne anantwi brɛɛ Abimelek. Na mmarima baanu yi de yɛɛ apam."},{"book":"1 Mose","chapter":"21","verse":"28","text":"Abraham yii nguantenmma abere ason fii nguankuw no mu gyinaa nkyɛn,"},{"book":"1 Mose","chapter":"21","verse":"29","text":"na Abimelek bisaa Abraham se, “Nguantenmma abere ason a woayi wɔn agyina nkyɛn yi ase kyerɛ dɛn?”"},{"book":"1 Mose","chapter":"21","verse":"30","text":"Abraham buae se, “Ne nkyerɛase ara ne sɛ, ɛyɛ akyɛde a mede rema wo de adi adanse sɛ, me na mituu saa abura yi.”"},{"book":"1 Mose","chapter":"21","verse":"31","text":"Efi saa bere no rekɔ no, wɔfrɛɛ saa abura no Beer-Seba, a ase ne Ntanka Abura, efisɛ ɛhɔ na wɔn baanu yɛɛ apam no."},{"book":"1 Mose","chapter":"21","verse":"32","text":"Wɔyɛɛ apam no wiee wɔ Beer-Seba no, ɔhene Abimelek ne ne Sahene Pikol san kɔɔ Filistifo asase so."},{"book":"1 Mose","chapter":"21","verse":"33","text":"Abraham nso duaa dua bi a wɔfrɛ no asantɛw wɔ abura no ho wɔ Beer-Seba. Ɛhɔ na na ɔsom Awurade teasefo no daa."},{"book":"1 Mose","chapter":"21","verse":"34","text":"Abraham tenaa Filistifo asase no so sɛ ɔnanani nna bebree."}]}