{"data":[{"book":"ЭКЛЕЗІЯСТА","chapter":"9","verse":"1","text":"Усё гэта ў сэрца я ўзяў, каб дазнацца, што праведнікі і грэшнікі і іх учынкі - у Божай руцэ і што чалавек ні любові ні злосьці ня знае ва ўсім, што перад ім."},{"book":"ЭКЛЕЗІЯСТА","chapter":"9","verse":"2","text":"Усяму і ўсім - адно: адна доля праведніку і бязбожнаму, добраму і ліхому, чыстаму і нячыстаму, таму, хто прыносіць ахвяры, і таму, хто ахвяр ня прыносіць; як дабрачыннаму, так і грэшнаму; як таму, хто прысягаецца, так і таму, хто цураецца клятвы."},{"book":"ЭКЛЕЗІЯСТА","chapter":"9","verse":"3","text":"Вось гэта ёсьць ліха ва ўсім, што пад сонцам робіцца, што адна доля ўсім, і сэрца сыноў чалавечых напоўнена злом, і неразумнасьць у сэрцы ў іх, у жыцьці іхнім; а потым яны адыходзяць да мёртвых."},{"book":"ЭКЛЕЗІЯСТА","chapter":"9","verse":"4","text":"Хто сярод жывых, той мае яшчэ надзею, бо і сабаку жывому лепей, чым мёртваму льву."},{"book":"ЭКЛЕЗІЯСТА","chapter":"9","verse":"5","text":"Жывыя ведаюць, што памруць, а мёртвыя нічога ня ведаюць, і ўжо ім аддзякі няма, бо і памяць пра іх адышла ў забыцьцё,"},{"book":"ЭКЛЕЗІЯСТА","chapter":"9","verse":"6","text":"і любоў іхняя, і нянавісьць іхняя, і зайздрасьць іхняя ўжо зьніклі, і няма болей учты ім вавекі ні ў чым, што пад сонцам робіцца."},{"book":"ЭКЛЕЗІЯСТА","chapter":"9","verse":"7","text":"Дык вось, ідзі, з радасьцю еж твой хлеб, у радасьці сэрца пі віно тваё, калі будзе на справы твае добрая Божая воля."},{"book":"ЭКЛЕЗІЯСТА","chapter":"9","verse":"8","text":"Хай сьветлай будзе ва ўсякую пору адзежа твая і хай не абсохне алей на тваёй галаве."},{"book":"ЭКЛЕЗІЯСТА","chapter":"9","verse":"9","text":"Радуйся жыцьцю з жонкай тваёю, якую кахаеш, ва ўсе часіны жыцьця твайго марнага, якое даў табе Бог пад сонцам на ўсе дні твайго марнага веку; бо гэта - доля твая ў жыцьці і ў працы тваёй, якую ты робіш пад сонцам."},{"book":"ЭКЛЕЗІЯСТА","chapter":"9","verse":"10","text":"Усё, што можа зрабіць твая рука, па сіле рабі; бо ў магіле, у якую ты ляжаш, няма ні працы, ні разважаньня, ні ведаў, ні мудрасьці."},{"book":"ЭКЛЕЗІЯСТА","chapter":"9","verse":"11","text":"І зноў я пабачыў пад сонцам, што ня ўвішным пасьпяховы бег дастаецца, не адважным - перамога, ня мудрым - хлеб, і не ў разумных - багацьце, і ня ўмельцам - прыхільнасьць, а ад пары й нагоды залежаць яны."},{"book":"ЭКЛЕЗІЯСТА","chapter":"9","verse":"12","text":"Бо чалавек сваёй пары ня знае. Як рыбы ловяцца ў згубную сетку, як птушкі ў сілах заблытваюцца, так сыны чалавечыя за ліхі час хапаюцца, калі ён раптоўна находзіць на іх."},{"book":"ЭКЛЕЗІЯСТА","chapter":"9","verse":"13","text":"Яшчэ вось якую мудрасьць пад сонцам я ўгледзеў, і яна мне здалася важнаю:"},{"book":"ЭКЛЕЗІЯСТА","chapter":"9","verse":"14","text":"горад невялікі, і людзей у ім небагата; падступіўся да яго вялікі цар, і атачыў яго шчыльна, і падрыхтаваў супроць яго аблогу;"},{"book":"ЭКЛЕЗІЯСТА","chapter":"9","verse":"15","text":"але знайшоўся ў ім мудры бядняк, і ён выратаваў мудрасьцю горад; але ж потым ніхто не згадаў таго бедака."},{"book":"ЭКЛЕЗІЯСТА","chapter":"9","verse":"16","text":"І сказаў я: мудрасьць лепшая за сілу, але мудрасьць бедняка заняхайваецца, і словаў ягоных ня слухаюць."},{"book":"ЭКЛЕЗІЯСТА","chapter":"9","verse":"17","text":"Словы мудрых, спакойныя, выслухоўваюцца лепей, чым крык валадара сярод дурняў."},{"book":"ЭКЛЕЗІЯСТА","chapter":"9","verse":"18","text":"Мудрасьць лепшая за вайсковую зброю; але адзін грэшнік загубіць многа дабра."}]}