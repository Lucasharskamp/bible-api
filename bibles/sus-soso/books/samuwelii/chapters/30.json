{"data":[{"book":"Samuweli I","chapter":"30","verse":"1","text":"A xi saxan nde, Dawuda nun a xa sɔɔrie to so e xɔnyi Sikilaga, e naxa a to a Amalɛkikae nu bara so Negewi bɔxi ma, e Sikilaga gan."},{"book":"Samuweli I","chapter":"30","verse":"2","text":"E naxa mixi birin suxu, ginɛe yo, xɛmɛe yo, dimɛe yo, e e xanin e ɲiɲɛ ra e xun ma."},{"book":"Samuweli I","chapter":"30","verse":"3","text":"Dawuda nun a xa sɔɔrie to e xɔnyi li, e naxa a to e xa taa nu ganxi, e xa ginɛe nun e xa die nu xaninxi."},{"book":"Samuweli I","chapter":"30","verse":"4","text":"Na kui, Dawuda nun a xa mixie naxa wa han e tagan."},{"book":"Samuweli I","chapter":"30","verse":"5","text":"Amalɛkikae nu bara Dawuda xa ginɛ firinyie fan xanin: Axinowama Yisireelika, nun Abigayili Karemeleka, Nabali xa kaaɲɛ ginɛ."},{"book":"Samuweli I","chapter":"30","verse":"6","text":"Dawuda naxa tɔɔrɔ ki fanyi, barima ɲama nu wama a magɔnɔfe. Birin bɔɲɛ nu raɲaaxuxi e ma e xa die xa fe ra, kɔnɔ Dawuda naxa limaniya a xaxili tife ra a Marigi Alatala ra."},{"book":"Samuweli I","chapter":"30","verse":"7","text":"A naxa a fala Aximeleki xa di Abiyatari bɛ, a naxɛ, «Fa Alatala maxɔrin see ra.» Abiyatari naxa fa a ra Dawuda xɔn."},{"book":"Samuweli I","chapter":"30","verse":"8","text":"Dawuda naxa Alatala maxɔrin, a naxɛ, «Xa n siga yi mixie fɔxɔ ra, n nɔma e masɔtɔde?» Alatala naxa a yaabi, «I xa siga e fɔxɔ ra. I fama nɛ e masɔtɔde, i man gbilenma nɛ e birin na.»"},{"book":"Samuweli I","chapter":"30","verse":"9","text":"Dawuda nun a xa sɔɔrie mixi kɛmɛ senni naxa siga, e fa Besori xure li."},{"book":"Samuweli I","chapter":"30","verse":"10","text":"Mixi kɛmɛ firin naxa lu mɛnni taganyi xa fe ra. Dawuda nun mixi kɛmɛ naanie naxa siga yare."},{"book":"Samuweli I","chapter":"30","verse":"11","text":"E to Misiraka nde li wula i, e naxa fa a ra Dawuda yire. E naxa ye nun donse nde so a yi ra,"},{"book":"Samuweli I","chapter":"30","verse":"12","text":"alɔ xɔrɛ nun tamare mɔɔli nde xaraxi. A to gɛ a dɛgede, a naxa a yɛtɛ kolon. A nu bara fɛɛɲɛn saxan nun kɔɛ saxan ti, a mu a dɛge, a mu ye min."},{"book":"Samuweli I","chapter":"30","verse":"13","text":"Dawuda naxa a maxɔrin, «Nde xa mixi na i ra? I keli minden?» A naxa a yaabi, «Misiraka nan n na, Amalɛkika nde xa konyi. A xi saxan nan yi ki, n marigi n naboloxi, barima n to mu yalanxi."},{"book":"Samuweli I","chapter":"30","verse":"14","text":"Muxu Kereti nun Kalebi xa mixie bɔnbɔ nɛ gbengberenyi ma, Yudaya. Muxu tɛ so nɛ Sikilaga fan na.»"},{"book":"Samuweli I","chapter":"30","verse":"15","text":"Dawuda naxa a maxɔrin, «I nɔma n xaninde yi mixie yire?» A naxa a yaabi, «Xa i kali Ala ra a i mu n faxama, a i mu n sama n marigi bɛlɛxɛ, n i xaninma nɛ e yire.»"},{"book":"Samuweli I","chapter":"30","verse":"16","text":"Na kui, a naxa e xanin Amalɛkikae yire. E naxa e li e nu na e dɛgefe, e siisife see ra e naxee sɔtɔ gere kui Filisita nun Yudaya bɔxi ma."},{"book":"Samuweli I","chapter":"30","verse":"17","text":"Dawuda naxa e gere, keli gɛɛsɛgɛ han nunmare. Mixi yo mu nɔ a gide, fo sɛgɛtala mixi kɛmɛ naani naxee siga ɲɔxɔmɛe fari."},{"book":"Samuweli I","chapter":"30","verse":"18","text":"Amalɛkikae se naxee suxu, Dawuda naxa a birin masɔtɔ, a nun a xa ginɛ firinyie."},{"book":"Samuweli I","chapter":"30","verse":"19","text":"Dawuda naxa a xa mixi birin masɔtɔ, dimɛe ba, forie ba, a nun e xa see birin."},{"book":"Samuweli I","chapter":"30","verse":"20","text":"Dawuda naxa e xa xuruse xungbee nun a lanmae tongo, mixie fa a fala, «See nan ya Dawuda naxee sɔtɔ gere kui!»"},{"book":"Samuweli I","chapter":"30","verse":"21","text":"Dawuda naxa gbilen na mixi kɛmɛ firinyie yire, naxee nu bara lu Besori xure taganyi xa fe ra. E naxa mini Dawuda nun a fɔxirabirɛe ma. Dawuda naxa a maso e ra, a e xɛɛbu."},{"book":"Samuweli I","chapter":"30","verse":"22","text":"Mixi kobi ndee naxee nu na Dawuda xa sɔɔri kɛmɛ naani ya ma, nee naxa a fala, «Yi xɛmɛ naxee mu bira won fɔxɔ ra gere kui, a mu lanma e xa sese sɔtɔ, fo e xa die nun e xa ginɛe. E xa nee tongo, e xa siga.»"},{"book":"Samuweli I","chapter":"30","verse":"23","text":"Dawuda naxa a fala e bɛ, «N ngaxakerenyie, wo naxa yi mɔɔli raba see ra Alatala naxee fixi won ma, barima a bara won natanga, a won yaxuie sa won bɛlɛxɛ."},{"book":"Samuweli I","chapter":"30","verse":"24","text":"Nde wo xui ramɛma yi fe kui? A lanma won xa se birin itaxun won ma mixie birin na, naxee siga gere sode nun naxee lu kote san na.»"},{"book":"Samuweli I","chapter":"30","verse":"25","text":"Na lɔxɔɛ Dawuda naxa na findi sɛriyɛ ra Isirayila bɔxi birin ma. Han to a na na ki nɛ."},{"book":"Samuweli I","chapter":"30","verse":"26","text":"E to so Sikilaga, Dawuda naxa e sɔtɔse sɛɛti rasanba a xanuntenyi Yuda forie ma a falafe ra, «Wo mabiri nan yi ki, muxu naxee sɔtɔxi Alatala yaxuie yi ra!»"},{"book":"Samuweli I","chapter":"30","verse":"27","text":"A naxa na see rasanba yi mixie ma naxee na gere kui: Betelikae, Ramotika naxee nu na gbengberenyi ma, Yatirikae,"},{"book":"Samuweli I","chapter":"30","verse":"28","text":"Arowerikae, Sifimotikae, Esitemowakae,"},{"book":"Samuweli I","chapter":"30","verse":"29","text":"Rakalikae, Yerameeli mixie, Keni mixie,"},{"book":"Samuweli I","chapter":"30","verse":"30","text":"Horomakae, Bori Asankae, Atakika,"},{"book":"Samuweli I","chapter":"30","verse":"31","text":"Hebironkae, nun mixi naxee nu na yire birin Dawuda nun a xa sɔɔrie siga dɛnnaxɛ."}]}