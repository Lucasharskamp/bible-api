{"data":[{"book":"2 Weche Mag Ndalo","chapter":"26","verse":"1","text":"Bangʼe jo-Juda duto nokawo Uzia mane ja-higni apar gauchiel kendo negikete ruoth kar wuon mare Amazia."},{"book":"2 Weche Mag Ndalo","chapter":"26","verse":"2","text":"Kane wuon mare osetho moike kaka kwerene, nochako ogero Elath moduoke ne jo-Juda."},{"book":"2 Weche Mag Ndalo","chapter":"26","verse":"3","text":"Uzia ne ja-higni apar gauchiel kane odoko ruoth kendo nobedo ruoth kodak Jerusalem kuom higni piero abich gariyo. Min mare ne nyinge Jekolia ma nyar Jerusalem."},{"book":"2 Weche Mag Ndalo","chapter":"26","verse":"4","text":"Notimo gima kare e nyim wangʼ Jehova Nyasaye mana kaka wuon-gi Amazia nosetimo."},{"book":"2 Weche Mag Ndalo","chapter":"26","verse":"5","text":"Noketo chunye kuom Nyasaye e ndalo mag Zekaria, ngʼat ma nopuonje luoro Nyasaye. E ndalo duto mane odwaro Jehova Nyasaye, Nyasaye nomiye gweth."},{"book":"2 Weche Mag Ndalo","chapter":"26","verse":"6","text":"Nodhi kedo kod jo-Filistia momuko ohinga mar Gath gi Jabne kod Ashdod. Bangʼe nogero mier machiegni kod Ashdod, kod kuonde mamoko ei piny Filistia."},{"book":"2 Weche Mag Ndalo","chapter":"26","verse":"7","text":"Nyasaye nokonye loyo jo-Filistia kod jo-Arabu mane odak Gur Baal kod jo-Meun."},{"book":"2 Weche Mag Ndalo","chapter":"26","verse":"8","text":"Jo-Amon nokelo osuru ne Uzia kendo humbe nolandore nyaka e tongʼ-gi kod jo-Misri nimar nosedoko ngʼama duongʼ ahinya."},{"book":"2 Weche Mag Ndalo","chapter":"26","verse":"9","text":"Uzia nogero kuonde maboyo mag ngʼicho Jerusalem e Dhorangach miluongo ni Ranga Kama Ohinga Ogomogo gi Ranga Holo kod e giko ohinga kendo nogerogi motegno."},{"book":"2 Weche Mag Ndalo","chapter":"26","verse":"10","text":"E piny motimo ongoro bende nogeroe kuonde motingʼore mag siro lweny kendo nokunyo yewni mangʼeny nikech ne en kod jamni mangʼeny e tie gode kod e piny pap. Bende ne en kod joma ne tiyone e puothe kod puothene mag mzabibu manie gode kaachiel gi kuonde momew nikech nohero pur."},{"book":"2 Weche Mag Ndalo","chapter":"26","verse":"11","text":"Uzia ne ni kod jolweny motiegore maber moikore dhiye kedo kaluwore kod migepegi mana kaka Jeyel jagoro kod Maseya jatelo nopogogi kaluwore kaka Hanania mane achiel kuom jodong ruoth nochikogi."},{"book":"2 Weche Mag Ndalo","chapter":"26","verse":"12","text":"Kar romb jotelo mag anywola mane otelo ne jolweny ne gin alufu ariyo gi mia auchiel."},{"book":"2 Weche Mag Ndalo","chapter":"26","verse":"13","text":"Jogo mane gitelonegi ne gin jolweny mane otieg ne lweny ne gin ji alufu mia adek gabiriyo kod mia abich, joma ngʼeny moloyo madikony ruoth kedo gi wasike."},{"book":"2 Weche Mag Ndalo","chapter":"26","verse":"14","text":"Uzia noloso ni jolweny kuodi gi tonge gi ogute gi akor mag nyinyo gi atunge gi kite midiro gorujre."},{"book":"2 Weche Mag Ndalo","chapter":"26","verse":"15","text":"Noloso gir lweny moro midirogo aserni gi kite madongo mane joma riek ofwenyo moketo kuonde maboyo mag ngʼicho kod kuonde ma ohinga ogomogo Jerusalem. Humbe nolandore mabor kendo malach nikech nokonye ahinya nyaka nobedo motegno miwuoro."},{"book":"2 Weche Mag Ndalo","chapter":"26","verse":"16","text":"Kane Uzia osedoko motegno, sungruokne nomiyo opodho. Noweyo luwo Jehova Nyasaye ma Nyasache mi nodonjo e hekalu mar Jehova Nyasaye mondo owangʼ ubani e kendo mar misango mar ubani."},{"book":"2 Weche Mag Ndalo","chapter":"26","verse":"17","text":"To Azaria jadolo kod jodolo mamoko mag Jehova Nyasaye piero aboro ma jochir noluwe kuno."},{"book":"2 Weche Mag Ndalo","chapter":"26","verse":"18","text":"Negikwere kagiwacho niya, “Uzia, ok en tiji wangʼo ni Jehova Nyasaye ubani; nimar mano en tij jodolo ma nyikwa Harun mane opwodhi mondo giwangʼ ubani. Wuogi e kama ler mar lemo nikech iseketho, omiyo Jehova Nyasaye ok nogwedhi.”"},{"book":"2 Weche Mag Ndalo","chapter":"26","verse":"19","text":"Uzia mane oyudo ka oikore gi tap mach e lwete mondo owangʼ ubani nokecho. Kane mirima omake kod jodolo, dhoho nolandore e lela wangʼe e nyim jodolo e hekalu mar Jehova Nyasaye but kendo mar misango miwangʼoe ubani."},{"book":"2 Weche Mag Ndalo","chapter":"26","verse":"20","text":"Kane Azaria jadolo maduongʼ gi jodolo duto norange, negineno ni en kod dhoho e lela wangʼe mine gigole oko mapiyo. To en owuon bende noreto mapiyo mondo owuogi nikech Jehova Nyasaye nosechwade."},{"book":"2 Weche Mag Ndalo","chapter":"26","verse":"21","text":"Ruoth Uzia nobedo ja-dhoho nyaka chiengʼ thone, emomiyo nodak e ot kar kende ka en gi dhoho kendo ne ok oyiene donjo e hekalu mar Jehova Nyasaye. Jotham wuode ema ne rito dala ruoth kendo norito piny."},{"book":"2 Weche Mag Ndalo","chapter":"26","verse":"22","text":"Weche mamoko mag loch Uzia koa chakruokgi nyaka gikogi ondikgi e kitap janabi Isaya wuod Amoz."},{"book":"2 Weche Mag Ndalo","chapter":"26","verse":"23","text":"Uzia notho moyweyo gi kwerene kendo noyike machiegni gi paw liete ruodhi nikech ji nowacho niya, “Ne en kod dhoho.” Kendo Jotham wuode nobedo ruoth kare."}]}