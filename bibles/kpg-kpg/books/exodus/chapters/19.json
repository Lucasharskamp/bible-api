{"data":[{"book":"Exodus","chapter":"19","verse":"1-2","text":"Digau Israel ga hagatanga i Rephidim, gaa dau i di Anggowaa o Sinai i tahi laangi o di tolu malama i muli nadau hagatanga gi daha mo Egypt, ga haga duu aga nadau hale laa i mua di Gonduu Sinai."},{"book":"Exodus","chapter":"19","verse":"3","text":"Moses gaa hana gi tomo di gonduu deelaa belee heetugi gi God."},{"book":"Exodus","chapter":"19","verse":"4","text":"“Goodou gu gidee hua hagammaa gi agu mee ala ne hai ko Au go Dimaadua gi digau Egypt mo dagu laha mai goodou gadoo be di ‘eagle’ e laha mai ana dama i hongo ono bakau."},{"book":"Exodus","chapter":"19","verse":"5","text":"Maa goodou ga hagalongo mai gi di Au mo di haga gila aga agu hagababa, gei goodou gaa hai digau hagalabagau ni aagu. Henuailala hagatau la di mee ni aagu, gei goodou digau ni aagu ne hilihili.19.5 Deuteronomy 4.20; 7.6; 14.2; 26.18; Titus 2.14 19.5 1 Peter 2.9"},{"book":"Exodus","chapter":"19","verse":"6","text":"Goodou gaa hai di golohenua dela gu hagadabu mai gi di Au modo go Au ge ga hai hegau mai gi di Au be digau hai mee dabu.”19.6 Hagagida 1.6; 5.10"},{"book":"Exodus","chapter":"19","verse":"7","text":"Gei Moses ga haneia, ga haga dagabuli mai nia dagi ga hagi anga nia helekai a Dimaadua ala ne hai."},{"book":"Exodus","chapter":"19","verse":"8","text":"Digau huogodoo ga helekai be di mee e dahi boloo, “Gimaadou gaa hai nia helekai a Dimaadua la gii kila huogodoo.” Gei Moses ga hagi anga telekai digaula gi Dimaadua."},{"book":"Exodus","chapter":"19","verse":"9","text":"Dimaadua ga helekai gi Moses, “Au ga haneia i lodo di gololangi maadolu e helekai adu gi di goe, gei digaula ga longono ga hagadonu goe gaa hana hua beelaa.”"},{"book":"Exodus","chapter":"19","verse":"10","text":"Gei Dimaadua ga helekai gi Moses, “Hana labelaa, helekai gi digaula bolo ginaadou gi hagatogomaalia ina dangi nei mo daiaa ang gi di hai daumaha. Digaula gi heia nadau gahu gi madammaa,"},{"book":"Exodus","chapter":"19","verse":"11","text":"ge gi togomaalia labelaa gi dono daiaa, idimaa deelaa di laangi e haneia iei Au gi hongo di Gonduu Sinai, deelaa di gowaa ga gidee ginaadou Au."},{"book":"Exodus","chapter":"19","verse":"12","text":"Dugua di hagageinga e haganiga di gonduu deenei, e bule nia daangada gi dee lloo aga gi hongo di gonduu deenei, ge hudee tale gi tono di gonduu. Tangada dela ma gaa tale gi di gonduu le e daaligi gii made.19.12 Hebrews 12.18-20"},{"book":"Exodus","chapter":"19","verse":"13","text":"Tangada deelaa la gi dilidilia gi nia hadu, be gi puugia gi nia maalei, ge deai tangada e bili gi mee ai. Di mee deenei le e hai gi nia daangada mono manu, digaula la gi daaligidia gii mmade. Di madagoaa o nia buu ma ga iliili haga lloo, deelaa di madagoaa digau Israel ga lloo aga ai gi di gonduu.”"},{"book":"Exodus","chapter":"19","verse":"14","text":"Moses gaa gaga ia i di gonduu gi baahi o nia daangada, ga helekai gi digaula bolo gi togomaalia ginaadou gi taumaha. Gei digaula gaa tugi nadau goloo gii mmaa,"},{"book":"Exodus","chapter":"19","verse":"15","text":"gei Moses ga helekai gi digaula, “Goodou heia goodou gi togomaalia gi dono daiaa, goodou hudee heia di hiihai o taga hai lodo.”"},{"book":"Exodus","chapter":"19","verse":"16","text":"Malaa, luada togodolu laangi, gei di atili gu maawa i hongo di gonduu, gei nia ila gu dabadaba, gei di gololangi maadolu guu gahu di gonduu guu buni. Gei di lee o di buu gu hai loo gi nua i lodo di ahiaalangi, gei digau o di waa hale laa gu polepole mo di uli nadau gai.19.16 Hagagida 4.5 19.16 Deuteronomy 4.11-12"},{"book":"Exodus","chapter":"19","verse":"17","text":"Moses ga dagi mai digaula gi daha mo lodo di waahale belee heetugi ang gi God, gei digaula gaa tuu i golo i tono di gonduu."},{"book":"Exodus","chapter":"19","verse":"18","text":"Gei di huiahi guu gohu guu gahu di Gonduu Sinai, idimaa Dimaadua ne haneia i lodo di ulaula ahi. Di gonduu la guu gohu gadoo be di huiahi imu damanaiee, gei nia daangada gu polepole gu uli nadau gai."},{"book":"Exodus","chapter":"19","verse":"19","text":"Di lee o di buu dela e iliili gu longono gi nonua mai. Moses ga helekai, gei God ga helekai gi mee i di lee atili."},{"book":"Exodus","chapter":"19","verse":"20","text":"Dimaadua ga haneia gi hongo di Gonduu Sinai ga gahi aga a Moses gi golo, gei Moses guu hana gi Mee."},{"book":"Exodus","chapter":"19","verse":"21","text":"Gei Dimaadua ga helekai gi mee, “Hana gi lala, helekai gi nia daangada bolo ginaadou hudee lloomoi laa hongo tagageinga bolo e mmada mai gi di Au, gi dee mmade ginaadou dogologo."},{"book":"Exodus","chapter":"19","verse":"22","text":"Digau hai mee dabu hogi ala ma ga hoohoo mai gi di Au, e hai gi hagadabu ina ginaadou mai gi di Au, ma ga hagalee hagadabu, gei Au ga hagahuaidu digaula.”"},{"book":"Exodus","chapter":"19","verse":"23","text":"Moses ga helekai gi Dimaadua, “Nia daangada le e deemee di lloo aga, i di Goe guu hai bolo gimaadou gi hagamadagudia ina di gonduu deenei ge gi hagageinga ina di maa.”"},{"book":"Exodus","chapter":"19","verse":"24","text":"Dimaadua ga helekai, “Hana, laha aga a Aaron madalia goe. Gei digau hai mee dabu mo digau Israel hudee lloomoi gi lodo tagageinga belee lloo aga gi di Au, gi de hagahuaidu digaula ko Au.”"},{"book":"Exodus","chapter":"19","verse":"25","text":"Malaa, Moses ga haneia ga hagi anga gi digaula beenei."}]}