{"data":[{"book":"Namatayo","chapter":"22","verse":"1","text":"Yesu nkoolhumacha tho nlhove no ulhikaaniha voolhumana awe attu eeraka,"},{"book":"Namatayo","chapter":"22","verse":"2","text":"“Umwene wo wiirimu uholhikaana ni mwene anterekhenlhe mwaamwanawe ikaramu ya arusi.”"},{"book":"Namatayo","chapter":"22","verse":"3","text":"Paahi, nkaaruma anamitheko avire eehanaka attu yaalhalheiye wa arusini, nansho yayo attu yaalhalheiye ayo khaattunne uwa."},{"book":"Namatayo","chapter":"22","verse":"4","text":"“Nkaaruma tho anamitheko akina, eeraka, mwaahimerieke attu alhalheiye u arusini ayo wiira, Ikaramu ihaaya, madume ni ikhondoro chihohithiya, awaacheke u arusini vano.”"},{"book":"Namatayo","chapter":"22","verse":"5","text":"“Nansho attu yaalhalheiye ayo khayaalhohilhe, nkayaathepa uvaracha mitheko chaya. kila mmoka, nkaarwa waakelhenlhe awe, mmoka umatani wawe, nkina uthumihani maronda awe,"},{"book":"Namatayo","chapter":"22","verse":"6","text":"ni akina nkayaavara akarumiya ayo ni waapangelha chittu cho uhilhoka ni uweevakacha.”"},{"book":"Namatayo","chapter":"22","verse":"7","text":"“Amwene ayo nkayaarushiya chinene, nkayaaruma manyaasikari aya arwee yeevakache yayo attu o niiviho ayo ni upaha mooro iwani chaya."},{"book":"Namatayo","chapter":"22","verse":"8","text":"Amalheke, nkeerelha akarumiya aya, ikaramu ya arusi ihaaya kataashiru, nansho alhalheiye ayo khawaachilhe."},{"book":"Namatayo","chapter":"22","verse":"9","text":"Paahi etu, nrweeke etu mmaphironi, mwaalhalhieke attu ariyoothe anohalha inyu waaphwanya awaacheke u arusini."},{"book":"Namatayo","chapter":"22","verse":"10","text":"Anamitheko alhe nkayaathama, nkayaarwaa mmaphironi waarumiye aya, nkayaawiihacha attu onkhaye, attu orera nrima ni attu o uhilhoka nrima, nkayaakhalhacha, inupa nkayaachara alheto too.”"},{"book":"Namatayo","chapter":"22","verse":"11","text":"“Amwene vaakenlhe aya uwaakohachani alheto, nkaamwona ntu mmoka ahawanre isaare ya arusi hokhalha mwommo."},{"book":"Namatayo","chapter":"22","verse":"12","text":"Amwene nkayankoha, ‘Mpwana ukenlhe chani mu ni uwe khurina isaare ya arusi?’ Nansho uyo nkaamalha yii."},{"book":"Namatayo","chapter":"22","verse":"13","text":"Vavawo amwene nkeerelha anamitheko, ‘Munttukeke mieto ni miono munkakhelheke vathe wiipiphini. Wowo nokowunlha ni ukhuura miino.’ ”"},{"book":"Namatayo","chapter":"22","verse":"14","text":"Yesu nkaamalhiha wo wiira, “Attu enchi aholhalheiya, nansho attu vakani phi thanlhiye.”"},{"book":"Namatayo","chapter":"22","verse":"15","text":"Amafarisayo nkayaarwaacha, nkayeewanana iphiro inolhoha aya ummara Yesu wo malhove awe."},{"book":"Namatayo","chapter":"22","verse":"16","text":"Paahi, nkayaaruma owiittucha aya vamoka ni attu anttwara nlhoko wa Naherode. Nkayankoha, “Owiittuchiha, wo ikekhiaye nihochuwelha wiira inyuva phi ntu omanya, ni wiira nnohimiacha Ikeekhene ya Nlhuku. Khannomwoova ntu riyoothe, ukhalhawaya ikuru ya ntu khava ittu uwaninyu."},{"book":"Namatayo","chapter":"22","verse":"17","text":"Haya, etu nnihimerie chinoona inyu. Chani, vahorera waalhiva ikhodi Nakaisari ama khinorera?”"},{"book":"Namatayo","chapter":"22","verse":"18","text":"Nansho Yesu ahochuwelha yoyo unafiki waya uyo, nkeerelha, mwaattiva anafiki, woonaka nnookilhikacha?"},{"book":"Namatayo","chapter":"22","verse":"19","text":"Nkooniheke etu nchurukhu unlhivelhiya ikhodi uyo. Ni ayo nkayakumiha nikhobilhi nimoka."},{"book":"Namatayo","chapter":"22","verse":"20","text":"Paahi, Yesu nkaakoha, “Ikhove ilha ni nchina nna na apani?”"},{"book":"Namatayo","chapter":"22","verse":"21","text":"Nkayaamwaakulha, “Ya Nakaisari.” Vavawo Yesu nkeerelha, “Paahi, iri ya Amwene avahiyeke Amwene, ni ya Nlhuku avahiyeke Nlhuku.”"},{"book":"Namatayo","chapter":"22","verse":"22","text":"Yeeweke chiicho nkayoomiya uwanoni nkayanhiya nkayaarwaacha."},{"book":"Namatayo","chapter":"22","verse":"23","text":"Nenno nihuku nno, Amasadukayo akina aneera wiira attu akhwilhe kanohihimmwa nnookhwani nkaawacha wa Yesu."},{"book":"Namatayo","chapter":"22","verse":"24","text":"Nkayeera, “Owiittuchiha, ashinna Musa yenre ntu thenlhe akhwaaka wo uhahiya ashaana, nhimawe akelheke manupa annyarelheke ashaana."},{"book":"Namatayo","chapter":"22","verse":"25","text":"Paahi, ahaawo attu saba. O upacha ahothelha nkaakhwa wo uhaahiya ashaana, nhima aya nkaakhelha manupa wa anankhwelhi ayo."},{"book":"Namatayo","chapter":"22","verse":"26","text":"Nkayeera chiicho wo manyaattu o nayelhi, ni o neraru, mpaka o saba aamalhihera."},{"book":"Namatayo","chapter":"22","verse":"27","text":"Yamalheke onkhaye ukhwaacha, opani ayo ni ayo nkayaakhwa."},{"book":"Namatayo","chapter":"22","verse":"28","text":"Vano etu, nihuku no uhihimushiya akhwilhe nno, anankhwelhi ayo anohalha ukhalha ahanu apani? Ukhalhawaya ahopacha uthelhiya ni attu onkhaye saba ayo.”"},{"book":"Namatayo","chapter":"22","verse":"29","text":"Yesu nkaakhulha, “Nhowonya mwaattiva ayi! Ukhalhawaya khanchuwenlhe Malhove Matakatifu mena ikuru cha Nlhuku."},{"book":"Namatayo","chapter":"22","verse":"30","text":"Ukhalhawaya attu akhwilhe vanohalha aya uhihimushiya khanowa aathelha mena uthelhiya, anohalha ukhalha thoko minepa o wiirimu."},{"book":"Namatayo","chapter":"22","verse":"31","text":"Nansho inaacha uhihimmwa wa attu akhwilhe, chani khannashoma mwaahimeriye inyu ni Nlhuku? Mwanene aheera,"},{"book":"Namatayo","chapter":"22","verse":"32","text":"‘Mii phi Nlhuku a Aburahimu, Nlhuku a Naisaka ni Nlhuku a Nayakhobo!’ Paahi, yoyo kahiwe Nlhuku a attu akhwilhe, nansho Nlhuku a attu akumi.”"},{"book":"Namatayo","chapter":"22","verse":"33","text":"Attu yeeweke chiicho, nkayaashangihiya wo meettuchiho awe."},{"book":"Namatayo","chapter":"22","verse":"34","text":"Amafarisayo yeeweke wiira Yesu hamaalhiha Amasadukayo, nkayathukumana vamoka,"},{"book":"Namatayo","chapter":"22","verse":"35","text":"mmoka aya, ntu owiittuchiha Malhehero a ashinna Musa, nkankoha Yesu wo unlhikacha,"},{"book":"Namatayo","chapter":"22","verse":"36","text":"“Owiittuchiha, nlheheriyo naani niri nulhupalhe nhina Malhehero a ashinna Musa?”"},{"book":"Namatayo","chapter":"22","verse":"37","text":"Yesu nkaamwaakhulha, “ ‘Mwaattune Athithi Nlhuku inyu wo nrima inyu wonkhaye, ni wo nnepa inyu wonkhaye ni wo irusho chinyu chonkhaye.’"},{"book":"Namatayo","chapter":"22","verse":"38","text":"Nna phi nlheheriyo nulhupalhe ni phi no upacha."},{"book":"Namatayo","chapter":"22","verse":"39","text":"No nayelhi ninolhikaana ni nno, ‘Munttune nomwaatamana inyu thoko chinettuna inyu mwaanene.’"},{"book":"Namatayo","chapter":"22","verse":"40","text":"Malhehero a ashinna Musa onkhaye ni meettuchiho a anamilhohi anokhulhuvelha alha malheheriyo melhi alha.”"},{"book":"Namatayo","chapter":"22","verse":"41","text":"Amafarisayo vaathukumanne aya vamoka, Yesu nkaakoha,"},{"book":"Namatayo","chapter":"22","verse":"42","text":"“Mwaattiva nnochuwelha chani mwaha unomwaacha Kuristo Moopolhi? Chani, yoyo iyari ya apani?”"},{"book":"Namatayo","chapter":"22","verse":"43","text":"Yesu nkaakoha, “Paahi inooria chani wiira wo ikuru cho Iphumu ya Nlhuku Adaudi amwihane yoyo Thithi?”"},{"book":"Namatayo","chapter":"22","verse":"44","text":"‘Athithi aherelha Athumwanaka,"},{"book":"Namatayo","chapter":"22","verse":"45","text":"Paahi, yakhalhaka Adaudi ahomwiihana yoyo ‘Thithi’ inooriacha chani etu ukhalha mwaamwanaya?”"},{"book":"Namatayo","chapter":"22","verse":"46","text":"Khaariwo ntu riyoothe onrie umwaakhulha nlhove. Ni toka nenno nihuku nno khaawo ntu aalhikanche tho unkoha ittu."}]}