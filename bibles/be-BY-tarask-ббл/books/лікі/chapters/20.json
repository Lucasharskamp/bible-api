{"data":[{"book":"ЛІКІ","chapter":"20","verse":"1","text":"І прыйшлі сыны Ізраілевыя, усё супольства, у пустыню Сін у першы месяц, і спыніўся народ у Кадэсе, і памерла там Марыям і пахавана там."},{"book":"ЛІКІ","chapter":"20","verse":"2","text":"І ня было вады ў супольства, і сабраліся яны супроць Майсея і Аарона;"},{"book":"ЛІКІ","chapter":"20","verse":"3","text":"і абурыўся народ на Майсея і сказаў: о, калі б памерлі тады і мы, калі памерлі браты нашыя перад Госпадам!"},{"book":"ЛІКІ","chapter":"20","verse":"4","text":"навошта вы прывялі супольства Гасподняе ў гэтую пустыню, каб памерці тут нам і быдлу нашаму?"},{"book":"ЛІКІ","chapter":"20","verse":"5","text":"і навошта вывелі вы нас зь Егіпта, каб прывесьці нас у гэта нягоднае месца, дзе нельга сеяць, няма ні смакоўніц, ні вінаграду, ні гранатавых яблыкаў, ні нават вады пітной?"},{"book":"ЛІКІ","chapter":"20","verse":"6","text":"І пайшоў Майсей і Аарон ад народу да ўваходу ў скінію сходу, і ўпалі на абліччы свае, і зьявілася ім слава Гасподняя."},{"book":"ЛІКІ","chapter":"20","verse":"7","text":"І сказаў Гасподзь Майсею, кажучы:"},{"book":"ЛІКІ","chapter":"20","verse":"8","text":"вазьмі посах і зьбяры супольства, ты і Аарон, брат твой, і скажэце на вачах у іх скале, і яна дасьць зь сябе ваду: і так ты выведзеш ім ваду са скалы і напоіш супольства і быдла ягонае."},{"book":"ЛІКІ","chapter":"20","verse":"9","text":"І ўзяў Майсей посах перад абліччам Госпада, як Ён загадаў яму."},{"book":"ЛІКІ","chapter":"20","verse":"10","text":"І сабралі Майсей і Аарон народ да скалы, і сказаў ён ім: паслухайце, непакорныя, хіба нам з гэтае скалы вывесьці вам ваду?"},{"book":"ЛІКІ","chapter":"20","verse":"11","text":"І падняў Майсей руку сваю і ўдарыў у скалу посахам сваім двойчы, і пацякло многа вады, і піло супольства і быдла ягонае."},{"book":"ЛІКІ","chapter":"20","verse":"12","text":"І сказаў Гасподзь Майсею і Аарону: за тое, што вы не паверылі Мне, каб зьявіць сьвятасьць Маю на вачах у сыноў Ізраілевых, не ўведзяце вы народу свайго ў зямлю, якую Я даю яму."},{"book":"ЛІКІ","chapter":"20","verse":"13","text":"Гэта вада Мэрывы, у якой увайшлі ў раздор сыны Ізраілевыя з Госпадам, і Ён зьявіў ім сьвятасьць Сваю."},{"book":"ЛІКІ","chapter":"20","verse":"14","text":"І паслаў Майсей з Кадэса паслоў да цара Эдомскага: так кажа брат твой, Ізраіль: ты ведаеш усе цяжкасьці, якія спасьціглі нас;"},{"book":"ЛІКІ","chapter":"20","verse":"15","text":"бацькі нашыя перайшлі ў Егіпет, і мы жылі ў Егіпце многа часу, і дрэнна абыходзіліся Егіпцяне з намі і бацькамі нашымі;"},{"book":"ЛІКІ","chapter":"20","verse":"16","text":"і паклікалі мы Госпада, і пачуў Ён голас наш, і паслаў анёла, і вывеў нас зь Егіпта; і вось, мы ў Кадэсе, горадзе каля самай мяжы тваёй;"},{"book":"ЛІКІ","chapter":"20","verse":"17","text":"дазволь нам прайсьці зямлёю тваёю; мы ня пойдзем па палях і па вінаградніках і ня будзем піць ваду з калодзежаў; а пойдзем дарогаю царскаю, ня збочым ні направа, ні налева, пакуль не пяройдзем межаў тваіх."},{"book":"ЛІКІ","chapter":"20","verse":"18","text":"Але Эдом сказаў яму: не праходзь празь мяне, інакш я зь мечам выступлю супроць цябе."},{"book":"ЛІКІ","chapter":"20","verse":"19","text":"І сказалі яму сыны Ізраілевыя: мы пойдзем вялікаю дарогаю, і калі будзем піць тваю ваду, я і быдла маё, дык будзем плаціць за яе; толькі нагамі маімі прайду, што нічога не каштуе."},{"book":"ЛІКІ","chapter":"20","verse":"20","text":"Але ён сказаў: не праходзь. І выступіў супроць яго Эдом з шматлікім народам і з моцнаю рукою."},{"book":"ЛІКІ","chapter":"20","verse":"21","text":"І вось не згадзіўся Эдом дазволіць Ізраілю прайсьці праз ягоныя межы, і Ізраіль пайшоў убок ад яго."},{"book":"ЛІКІ","chapter":"20","verse":"22","text":"І выправіліся сыны Ізраіля з Кадэса, і пайшло ўсё супольства да гары Ор."},{"book":"ЛІКІ","chapter":"20","verse":"23","text":"І сказаў Гасподзь Майсею і Аарону на гары Ор, каля межаў зямлі Эдомскай, кажучы:"},{"book":"ЛІКІ","chapter":"20","verse":"24","text":"няхай прыкладзецца Аарон да народу свайго, бо ён ня ўвойдзе ў зямлю, якую Я даю сынам Ізраілевым, за тое, што вы непакорныя былі загаду Майму каля водаў Мэрывы;"},{"book":"ЛІКІ","chapter":"20","verse":"25","text":"і вазьмі Аарона і Элеазара, сына ягонага, і ўзьвядзі іх на гару Ор;"},{"book":"ЛІКІ","chapter":"20","verse":"26","text":"і здымі з Аарона вопратку ягоную і апрані ў яе Элеазара, сына ягонага, і няхай Аарон адыдзе і памрэ там."},{"book":"ЛІКІ","chapter":"20","verse":"27","text":"І зрабіў Майсей так, як загадаў Гасподзь. Пайшлі яны на гару Ор на вачах ва ўсяго супольства,"},{"book":"ЛІКІ","chapter":"20","verse":"28","text":"і зьняў Майсей з Аарона вопратку ягоную і апрануў у яе Элеазара, сына ягонага; і памёр там Аарон на вяршыні гары. А Майсей і Элеазар сышлі з гары."},{"book":"ЛІКІ","chapter":"20","verse":"29","text":"І ўбачыла ўсё супольства, што Аарон памёр, і аплакваў Аарона ўвесь дом Ізраілеў трыццаць дзён."}]}