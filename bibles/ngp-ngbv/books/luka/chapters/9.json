{"data":[{"book":"Luka","chapter":"9","verse":"1","text":"Yesu niyo awetanga wadya mlongo na waidi, awenk'haga ludole na udahi wa kulava mp'hepo wose waihile na kuhonya maine."},{"book":"Luka","chapter":"9","verse":"2","text":"Niyo awasigiila waite kokubilikiza mbuli yo Useuta wa Mnungu hamwenga na kuhonya wanyonge,"},{"book":"Luka","chapter":"9","verse":"3","text":"akawagamba, “Msekuguha kint'hu mwe nt'hambo yenyu. Msekuguha nk'home, hegu nk'hoba, hegu nk'hande, hegu matundu, naho msekuguha hata nk'hazu mbili."},{"book":"Luka","chapter":"9","verse":"4","text":"Nyumba yoyose mkwingila niyo mwetikilwa, ikaleni umwo mpaka mhalawe mwo mzi uwo."},{"book":"Luka","chapter":"9","verse":"5","text":"Want'hu wanalemela kuwahokela, foseni mwo mzi uwo, naho mkafosa kung'unt'heni luvumbi mwe viga venyu inde uwona kugamba wawalemelani.”"},{"book":"Luka","chapter":"9","verse":"6","text":"Niyo wasambala wakazunguluka mwe zikaya zose wakabilikiza Mbuli Yedi hamwenga na kuhonya want'hu kila hant'hu."},{"book":"Luka","chapter":"9","verse":"7","text":"Zumbe Helode niyo eva zimbuli zose zilaile, niyo engilwa ni wogofi kwaviya want'hu wamwenga nawakagamba Yohana Mbatizi kauyuka."},{"book":"Luka","chapter":"9","verse":"8","text":"Wamwenga nawo nawakagamba Eliya kalaila, watuhu nawo nawakagamba yumwenga mwa walotezi wa kale kauyuka."},{"book":"Luka","chapter":"9","verse":"9","text":"Mna Helode niyo agamba, “Yohana nehimkant'ha umtwi. Haluse uyu naye ni ani hwiva zimbuli zakwe?” Niyo aunga kumuwona Yesu."},{"book":"Luka","chapter":"9","verse":"10","text":"Wadya wegala ulosi weze wauye, niyo wamgambila Yesu mbuli zose zidamanyike uko. Yesu niyo awaguha no kuita mpaka kwo mzi ukwitangwa Betisaida."},{"book":"Luka","chapter":"9","verse":"11","text":"Fyo dya want'hu dize dive, niyo dyambasa, Yesu naye awahokelaga niyo alonga nawo mbuli zo Useuta wa Mnungu na kuwahoya want'hu waungile kuhonywa."},{"book":"Luka","chapter":"9","verse":"12","text":"Kwize kunde kisingi, wadya wanamp'hina wakwe mlongo na waidi niyo wambasa na kumgamba, “Walage want'hu waite mwe zikaya ne zink'honde zimgihi vileke wakazungule nk'hande hamwenga na hant'hu ha kugona kwaviya aha ni he nyika.”"},{"book":"Luka","chapter":"9","verse":"13","text":"Mna Yesu niyo awagamba, “Wenk'heni nyuwe nk'hande.”"},{"book":"Luka","chapter":"9","verse":"14","text":"Wagosi du awo wandaga aaho wabulaga magana milongo mishano. Yesu niyo awagamba wanamp'hina wakwe wawekazeni want'hu hasi mwe vibunga vya want'hu milongo mishano shano."},{"book":"Luka","chapter":"9","verse":"15","text":"Wanap'hina weze wajike kuwekaza,"},{"book":"Luka","chapter":"9","verse":"16","text":"Yesu niyo aguha idya mikate mishano ne zisamaki ziya zimbuli. Niyo akaula kulanga kwe mbingu no kumtogola Mnungu kwa ivo, avibendula no kuwenk'ha awanamp'hina wakwe wawapangile want'hu."},{"book":"Luka","chapter":"9","verse":"17","text":"Want'hu wose niyo wadya no kwiguta, naho niyo waduganya wabesu wasigale wakubula nt'hangulu mlongo na mbili."},{"book":"Luka","chapter":"9","verse":"18","text":"Zuwa dimwenga, Yesu akanda mwenye ekedu andaga mwo kulombeza Mnungu. Wanamp'hina wakwe nawamwiitila, yehe niyo awauza, “Ivi want'hu wanigamba miye ni miye ani?”"},{"book":"Luka","chapter":"9","verse":"19","text":"Niyo wamhitula, “Wamwenga wagamba weye niye Yohana Mbatizi, wamwenga wagamba niwe Eliya na watuhu nao wagamba weye u yumwenga mwe walotezi wa kale wauyuke wa Mnungu.”"},{"book":"Luka","chapter":"9","verse":"20","text":"Yesu niyo awauza, “Nyuwe nanywe mwanigamba miye ni miye ani?”"},{"book":"Luka","chapter":"9","verse":"21","text":"Mna Yesu niyo awafingiza wasekumgambila mnt'hu yoyose mbuli idya."},{"book":"Luka","chapter":"9","verse":"22","text":"Niyo agendeela kugamba, “Mwana ywa Mnt'hu naapatise masulumizo, naho naalemelwe ni wadala vilongozi na wakulu wa walava nt'hambiko hamwenga na wahinizi we Zisigilizi. Naho naakomigwe, mna zuwa dya katatu kukongela hadya akomigwe naauyuke.”"},{"book":"Luka","chapter":"9","verse":"23","text":"Niyo awagamba want'hu wose, “Mnt'hu yoyose akuunga kunibasa, yaungwa akekane ye mwenye, enule msalaba wakwe kila zuwa, niyo eza kwangu."},{"book":"Luka","chapter":"9","verse":"24","text":"Kwaviya mnt'hu akuunga kuukombola ugima wakwe nawazaganye, mna yoyose akuunga awazaganye ugima wakwe kwa kunizungula miye naa uyokole."},{"book":"Luka","chapter":"9","verse":"25","text":"Ivi mnt'hu anapata kila kint'hu mwe isi yose, mna anawazaganya ugima wakwe, mnt'hu uyo naapatei?"},{"book":"Luka","chapter":"9","verse":"26","text":"Uneva mnt'hu ananionele soni miye hamwenga na mbuli zangu, Mwana ywa Mnt'hu naye naamuwonele soni mnt'hu uyo akezakwiza mwo wedi wakwe utendese na wa Ise na watumigwa wa kwe mbingu wakukile."},{"book":"Luka","chapter":"9","verse":"27","text":"Nawagambilani kindedi, weyuko watuhu aha hawabanike mpaka aho nawauone Useuta wa Mnungu.”"},{"book":"Luka","chapter":"9","verse":"28","text":"Yeze yomboke mazuwa mnane kukongela hadya eze alonge ayo, niyo awaguha Petulo na Yohana na Yakobo niyo akwela nawo kwo lugulu vileke akalombeze Mnungu."},{"book":"Luka","chapter":"9","verse":"29","text":"Umwo andile mwo kulombeza, futa yakwe yahitukaga, zisuke zakwe nazo zandaga na ung'azi wa kumwekamweka."},{"book":"Luka","chapter":"9","verse":"30","text":"Ahadya want'hu waidi wandaga want'hu waidi wandaga wakasimuila hamwenga na yehe. Want'hu awo wandaga ni Musa na Eliya"},{"book":"Luka","chapter":"9","verse":"31","text":"waonekaga mwo uwedi utendese wa kwe mbingu wakalonga na Yesu ivo naakaungwa kubindiliza yadya aungile Mnungu, kwa yehe kubanika kukuunga kulaile Yelusalemu."},{"book":"Luka","chapter":"9","verse":"32","text":"Petulo hamwenga na weyawe wandaga wagona nt'hongo. Weze wenuke, niyo wauona uwedi utendese wa Yesu na wadya want'hu waidi wakimale hamwenga naye."},{"book":"Luka","chapter":"9","verse":"33","text":"Wadya want'hu weze wamwase Yesu, Petulo niyo amuuza, “Zumbe, kaula ivo vili vedi suwe kinde aha! Nekidamanye viheha vitatu, kamwenga kako, katuhu ka Musa na katuhu ka Eliya.” Petulo hamanyaga yadya naakalonga."},{"book":"Luka","chapter":"9","verse":"34","text":"Umwo Petulo andile akalonga, niyo halaila vunde dyagubikaga, woho niyo wogohesa umwo weze wagubikwe ni diya divunde."},{"book":"Luka","chapter":"9","verse":"35","text":"Izwi niyo dyevika kulawa kwe mbingu dikagamba, “Uyu niye Mwanangu nimsagule, mtegelezeni yehe!”"},{"book":"Luka","chapter":"9","verse":"36","text":"Izwi idyo dize divike, Yesu niyo aoneka ekedu. Wanamp'hina niyo wanyamala, hawamgambile mnt'hu yoyose zimbuli ziya wazione."},{"book":"Luka","chapter":"9","verse":"37","text":"Zuwa ditimile, Yesu hamwenga na wadya wanap'hina watatu waseelaga kulawa kudya kwo lugulu. Fyo kulu dya want'hu niyo dyadugana na Yesu."},{"book":"Luka","chapter":"9","verse":"38","text":"Mnt'hu yumwenga mwe difyo diya niyo agutila, “Mhinizi! Nakulombeza mkaule mwanangu, mwanangu nuuyo du!"},{"book":"Luka","chapter":"9","verse":"39","text":"Nkanana nyingi mp'hepo aihile akamwizila, amtenda agutile, naho amgela kifutu na kulawa fulo. Hakumlekela mpaka amlumizise, niho amlekela."},{"book":"Luka","chapter":"9","verse":"40","text":"Nehiwalombeza wanamp'hina wako wamlave, mna wadunduga.”"},{"book":"Luka","chapter":"9","verse":"41","text":"Yesu niyo awahitula, “Nyuwe cheleko hekikuhuwila, chagile! Nenikale na nyuwe na kugigimiza mpaka ini?” Niyo amgamba yudya mnt'hu, “Mlete mwanao aha.”"},{"book":"Luka","chapter":"9","verse":"42","text":"Umwo yudya mbwanga andile akegalwa kwa Yesu, mp'hepo aihile niyo amkinya hasi na kumgela kifutu. Yesu niyo amtivila yudya mp'hepo, niyo amhonya yudya mbwanga na kumvuza kwa ise."},{"book":"Luka","chapter":"9","verse":"43","text":"Want'hu wose niyo wehelwa kwa udahi mkulu wa Mnungu."},{"book":"Luka","chapter":"9","verse":"44","text":"“Msekujala kiya huwagambilani! Mwana ywa Mnt'hu agenda kugeligwa mwe mikono ya want'hu.”"},{"book":"Luka","chapter":"9","verse":"45","text":"Mna wanamp'hina hawaimanyaga imbuli idya kugamba yagaaze, kwaviya neifisigwa kwawe vileke wase kuikombaganya, naho nawakogoha kumuuza Yesu."},{"book":"Luka","chapter":"9","verse":"46","text":"Niyo wanamp'hina wa Yesu wakonga kuuzana kugamba ni ani akuunga ande mkulu mgati mwawe."},{"book":"Luka","chapter":"9","verse":"47","text":"Yesu nakamanya ivo wakufanyanya mwe mioyo yawe, niyo amguha mwana mdodo na kumkimalisa haguhi naye."},{"book":"Luka","chapter":"9","verse":"48","text":"Niyo awagamba, “Mnt'hu yoyose akumhokela mwana enga uyu kwa ajili yangu, anihokela miye. Yudya naye akuunga anihokele miye, amhokela yudya akisigiile. Kwaviya e mdodo mwa nyuwe, niye mkulu kujink'ha wose.”"},{"book":"Luka","chapter":"9","verse":"49","text":"Yohana niyo amgamba Yesu, “Zumbe, nekimuwona mnt'hu akulava mp'hepo waihile kwa dizina dyako, niyo chamfingiza kwaviya hakutimilana na suwe.”"},{"book":"Luka","chapter":"9","verse":"50","text":"Yesu niyo amhitula Yohana, “Msekumfingiza, kwaviya mnt'hu yoyose heekuhigana na nyuwe e hamwenga na nyuwe.”"},{"book":"Luka","chapter":"9","verse":"51","text":"Mazuwa ya Yesu yo kuguhigwa kulanga yeze yande hagihi kubula, aungisaga kuita Yelusalemu."},{"book":"Luka","chapter":"9","verse":"52","text":"Awasigilaga want'hu wamlongoele, awo waitaga niyo wengila mwe kaya ya Wasamalia wakaike lumwe kila kint'hu."},{"book":"Luka","chapter":"9","verse":"53","text":"Mna wakaya wa Samaliya hawamhokele kwaviya wamanyaga kugamba andaga akaita Yelusalemu."},{"book":"Luka","chapter":"9","verse":"54","text":"Wanamp'hina wakwe, Yakobo na Yohana weze waone ayo, niyo wagamba, “Zumbe, waunga kilagize moto usele kulawa kulanga uwakome pele wose?”"},{"book":"Luka","chapter":"9","verse":"55","text":"Yesu niyo awahitukila na kuwativila."},{"book":"Luka","chapter":"9","verse":"56","text":"Niyo Yesu na wanamp'hina wakwe waita kwe kaya nt'huhu."},{"book":"Luka","chapter":"9","verse":"57","text":"Umwo wandile mwe sila, mnt'hu yumwenga niyo amgamba, “Nohutongele kokose kudya ukunga wiite!”"},{"book":"Luka","chapter":"9","verse":"58","text":"Yesu niyo amgamba, “Mauzi yana mp'hanga, na wadege wa mwo ulanga nawo wana masasa, mna Mwana ywa Mnt'hu hana hant'hu ho kuke humuza.”"},{"book":"Luka","chapter":"9","verse":"59","text":"Yesu niyo amgamba mnt'hu mtuhu, “Nitongele.”"},{"book":"Luka","chapter":"9","verse":"60","text":"Yesu niyo amhitula, “Waleke want'hu wabanike wawamose msanga wabanike weyawe, mna weye ita ukabilikize Useuta wa Mnungu.”"},{"book":"Luka","chapter":"9","verse":"61","text":"Mnt'hu mtuhu niyo amgamba Yesu, “Zumbe, nohubase, mna goja hawalage wandugu zangu kaya.”"},{"book":"Luka","chapter":"9","verse":"62","text":"Yesu niyo amgamba, “Mnt'hu yoyose anawaluka mna niyo akaula kunyuma, hakuzumilwa kwo Useuta wa Mnungu.”"}]}