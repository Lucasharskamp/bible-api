{"data":[{"book":"LINJIILA LUUKA","chapter":"18","verse":"1","text":"Iisaa waɗani taalibaaɓe mun ɓen ngal misal fii ɓanginangol ɓe nafa duumagol e toraare Alla, hara ɓe haaɓaali."},{"book":"LINJIILA LUUKA","chapter":"18","verse":"2","text":"O wi'i ɓe: «No woodunoo e saare aaden ɲaawoowo mo hulataa Alla, awa kadi o hersataa hay gooto."},{"book":"LINJIILA LUUKA","chapter":"18","verse":"3","text":"Tawi kadi no e nden saare keynguujo araynooɗo soono woo ka on ɲaawoowo, wi'a mo: ‹Ɲaawu hakkunde an e oo gaɲo an.›"},{"book":"LINJIILA LUUKA","chapter":"18","verse":"4","text":"Gila neeɓii hari on ɲaawoowo anniyaaki. Kono ɓawto ɗun o wi'itii: ‹Fii kala mi hulataa Alla, awa kadi mi hersataa hay gooto,"},{"book":"LINJIILA LUUKA","chapter":"18","verse":"5","text":"ɓay oo keynguujo sonjirii lan nii, yo mi ɲaawan mo fii wota o sonjan ɲande woo!› »"},{"book":"LINJIILA LUUKA","chapter":"18","verse":"6","text":"Koohoojo on wi'i: «On nanii ko on ɲaawoowo ɓoyliiɗo wi'i kon?"},{"book":"LINJIILA LUUKA","chapter":"18","verse":"7","text":"E taw si hara Allaahu on ɲaawantaa ɓen ɓe o suɓii, ɗun ko ɓen torotooɓe mo jemma e ɲalorma? Hara o nennanay ɓe ɗun?"},{"book":"LINJIILA LUUKA","chapter":"18","verse":"8","text":"Mi andinii on, o ɲaawanay ɓe ko yaawi. Kono taw nde *Ɓii-Aaden on aroyi si o tawoyay gomɗinɓe e hoore ndii leydi?»"},{"book":"LINJIILA LUUKA","chapter":"18","verse":"9","text":"O waɗi kadi ngal misal ɗoo e hoore ɓen yimɓe fellituɓe ko feewuɓe, hara hiɓe aybina ɓeya,"},{"book":"LINJIILA LUUKA","chapter":"18","verse":"10","text":"o wi'i ɓe: «Yimɓe ɗiɗo yahuno ka *juulirde mawnde fii juulugol, tawi goɗɗo on ko *Fariisiyaajo, oya on ko ƴantoowo sagalle."},{"book":"LINJIILA LUUKA","chapter":"18","verse":"11","text":"Fariisiyaajo on immii darii, tawi himo tororanaynoo nii hoore makko, wi'a: ‹Eyoo-maa Alla, mi weltanike ma ko tawi kon mi wa'aa wa heddiiɓe ɓen, ɗun ko ɓee jattooɓe maa ɓee ɓoyliiɓe maa ɓee jeenooɓe maa wano oo ƴantoowo sagalle ɗoo."},{"book":"LINJIILA LUUKA","chapter":"18","verse":"12","text":"Min-le mi hooray laabi ɗiɗi e nder yontere nden, awa kadi mi ittay sappaɓun e hoore kala ko mi heɓi.›"},{"book":"LINJIILA LUUKA","chapter":"18","verse":"13","text":"«Tawi on ƴantoowo sagalle hay suusataano ɓantirde gite mun ɗen ka kammu, kono himo darii ka woɗɗitii, himo tappitoo e ɓernde, wi'a: ‹Yaa an Alla, yurminan min oo junuubankeejo!›"},{"book":"LINJIILA LUUKA","chapter":"18","verse":"14","text":"«Mi andinii on, ko on ƴantoowo sagalle ɗon-le yiltitinoo ka galle mun e hoore ko o jogoraaɗo wa feewuɗo edii Fariisiyaajo on. Ko fii kala mawnintiniiɗo jippinoyte, awa kadi kala jippinɗo hoore mun mawninoyte.»"},{"book":"LINJIILA LUUKA","chapter":"18","verse":"15","text":"Woɓɓe addanayno mo hay boobooɓe ɓen fii yo o meemu ɓe. Nde taalibaaɓe ɓen yi'unoo ɗun, ɓe toŋani ɓe."},{"book":"LINJIILA LUUKA","chapter":"18","verse":"16","text":"Kono Iisaa nodditi paykoy koy e hoore himo wi'a: «Accee paykoy koy ara e an, wota on haɗu koy, ko fii *laamu Alla ngun ko sifa makkoy wonani."},{"book":"LINJIILA LUUKA","chapter":"18","verse":"17","text":"Ka haqiiqa mi andinii on, kala mo jaɓiraali laamu Alla ngun wa paykun, haray o naatataa ton few.»"},{"book":"LINJIILA LUUKA","chapter":"18","verse":"18","text":"Hooreejo goo landii Iisaa, wi'i: «Karamokoojo moƴƴo, hara ko honɗun mi haani waɗude fii yo mi heɓoy *ngurndan poomayankejan ɗan?»"},{"book":"LINJIILA LUUKA","chapter":"18","verse":"19","text":"Onsay Iisaa jaabii mo, wi'i: «Ko fii honɗun wi'irtaa mi moƴƴo? Hay gooto moƴƴaa si hinaa Alla Bajjo on."},{"book":"LINJIILA LUUKA","chapter":"18","verse":"20","text":"Hiɗa andi yamirooje ɗen, ɗun ko wota a jeenu, wota a ittu hoore, wota a wujju, wota a seedito fenaande, teddinaa kadi yumma maa e ben maa.»"},{"book":"LINJIILA LUUKA","chapter":"18","verse":"21","text":"On hooreejo jaabii, wi'i: «Miɗo waɗude ɗun fow gila e cukankaaku an.»"},{"book":"LINJIILA LUUKA","chapter":"18","verse":"22","text":"Ɓay Iisaa nanii ko on wi'i kon, o wi'i mo: «No ŋakkan-maa fahin huunde wootere: yeeyitu kala ko jeyɗaa, senditanaa miskinɓe ɓen, ɗun wonanoyte keyee ka kammuuli, onsay araa jokkaa mi.»"},{"book":"LINJIILA LUUKA","chapter":"18","verse":"23","text":"Ɓay on nanii ɗun, o aani, ko fii hari himo alɗi fota."},{"book":"LINJIILA LUUKA","chapter":"18","verse":"24","text":"Ɓay Iisaa yi'ii ɗun e makko, o wi'i: «Emba no sattani jom jawle en ka ɓe naata ka laamu Alla."},{"book":"LINJIILA LUUKA","chapter":"18","verse":"25","text":"No ɓuri weeɓande ngelooba ka mba rewa e wuddere meselal edii ka jom jawle en naata ka laamu Alla.»"},{"book":"LINJIILA LUUKA","chapter":"18","verse":"26","text":"Wonnooɓe mo heɗaade ɓen wi'i: «E hara ko hombo dandoytee?»"},{"book":"LINJIILA LUUKA","chapter":"18","verse":"27","text":"Iisaa jaabii ɓe, wi'i: «Ko waawantaako neɗɗanke kon no waawanoo Alla.»"},{"book":"LINJIILA LUUKA","chapter":"18","verse":"28","text":"Onsay Petruusu wi'i mo: «Awa e hino, men accii ko men jeyi kon fow, men jokkii on.»"},{"book":"LINJIILA LUUKA","chapter":"18","verse":"29","text":"Iisaa jaabii ɓe, wi'i: «Ka haqiiqa mi andinii on, kala accuɗo suudu mun ndun e ɓeyngu mun e siɓɓe mun ɓen e mawɓe mun ɓen e ɓiɓɓe mun ɓen sabu laamu Alla ngun,"},{"book":"LINJIILA LUUKA","chapter":"18","verse":"30","text":"o heɓoyay ko ɓuri ɗun ka aduna ɗoo, awa kadi ka aduna aroyoowo, o heɓoyay ngurndan poomayankejan ɗan.»"},{"book":"LINJIILA LUUKA","chapter":"18","verse":"31","text":"Onsay Iisaa pottini *sahaabaaɓe mun ɓen sappoo e ɗiɗo sera, o wi'i ɓe: «Awa hiɗen yahude Yerusalaam. Kala ko annabaaɓe ɓen windunoo kon e hoore Ɓii-Aaden on laatoyto."},{"book":"LINJIILA LUUKA","chapter":"18","verse":"32","text":"O wattoyte e juuɗe ɓe wonaa Yahuudiyanke ɓen, o jalee, o tiwee, tuttee e hoore makko, ɓe piyira mo cabbi, ɓe wara."},{"book":"LINJIILA LUUKA","chapter":"18","verse":"33","text":"Ɓawto ɗun o immitoo ka ɲalaande tammere.»"},{"book":"LINJIILA LUUKA","chapter":"18","verse":"34","text":"Kono ɓen taalibaaɓe faamaali hay fus e ɗun, ɗin konguɗi wirnanii ɓe, ɓe ronki faamude kon ko yewtaa."},{"book":"LINJIILA LUUKA","chapter":"18","verse":"35","text":"Ko Iisaa ɓadii Yeerikoo, tawi bunɗo no jooɗii ka sera laawol no toroo."},{"book":"LINJIILA LUUKA","chapter":"18","verse":"36","text":"On nani hito jamaa on ko feƴƴata kon, o landii ko honɗun waɗi."},{"book":"LINJIILA LUUKA","chapter":"18","verse":"37","text":"O andinaa wonde ko Iisaa oo jeyaaɗo Naasirata woni feƴƴude."},{"book":"LINJIILA LUUKA","chapter":"18","verse":"38","text":"Onsay o ewnii, o wi'i: «Ko an yo Iisaa, ɓii Daawuuda, yurminan!»"},{"book":"LINJIILA LUUKA","chapter":"18","verse":"39","text":"Hikkinooɓe yeeso ɓen feli mo fii yo o fanku, kono o ɓurti ewnaade, wi'a: «Ko an yo ɓii Daawuuda, yurminan!»"},{"book":"LINJIILA LUUKA","chapter":"18","verse":"40","text":"Onsay Iisaa dartii, o yamiri yo ɓe addan mo mo. Ɓay on ɓadike, Iisaa landii mo:"},{"book":"LINJIILA LUUKA","chapter":"18","verse":"41","text":"«Ko honɗun faalaɗaa yo mi waɗane?»"},{"book":"LINJIILA LUUKA","chapter":"18","verse":"42","text":"Onsay Iisaa jaabii mo, wi'i: «Wuntu, gomɗinal maa ngal hisinii ma.»"},{"book":"LINJIILA LUUKA","chapter":"18","verse":"43","text":"O wunti ɗon kisan, o jokki Iisaa, himo mawnina Alla. Ɓay jamaa on yi'ii ɗun, ɓe woni e mantugol Alla."}]}