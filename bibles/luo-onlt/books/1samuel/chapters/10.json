{"data":[{"book":"1 Samuel","chapter":"10","verse":"1","text":"Eka Samuel nokawo tungʼ mar mo mi oolo ewi Saulo eka nonyodhe mowacho niya, “Donge Jehova Nyasaye osewiri mondo ibed jatelo ne joge moyiero."},{"book":"1 Samuel","chapter":"10","verse":"2","text":"Kawuononi ka iseweya ibiro romo gi ji ariyo machiegni gi liend Rael e gwengʼ Zelza e tongʼ jo-Benjamin. Gibiro wachoni ni, ‘Punde mane iwuok idhi dwaro oseyudi. Kendo wuonu oseweyo parogi koro chunye chandore ni wachne kopenjo niya, “Abiro timo angʼo ne wach wuodani?” ’"},{"book":"1 Samuel","chapter":"10","verse":"3","text":"“Eka ibiro wuok kanyo midhi nyaka yath maduongʼ man Tabor. Ji adek mawuotho kadhi Bethel ir Nyasaye norom kodi kanyo. Achiel kuomgi biro biro kotingʼo nyidiek adek, to machielo biro tingʼo makati adek, to machielo to otingʼo ndede mar divai."},{"book":"1 Samuel","chapter":"10","verse":"4","text":"Gibiro mosi kendo miyi makati ariyo, mibiro kawo kuomgi."},{"book":"1 Samuel","chapter":"10","verse":"5","text":"“Bangʼ mano ibiro dhi Gibea miluongo ni Got mar Nyasaye kama nitie kambi mar jo-Filistia. Ka ichopo machiegni gi dala to ibiro romo gi oganda jonabi kalor koa kar lemo kotelnegi gi joma goyo orutu, gi tamborin, asili gi nyatiti, kendo jonabi biro biro ka gikoro wach."},{"book":"1 Samuel","chapter":"10","verse":"6","text":"Roho mar Jehova Nyasaye nobi kuomi gi teko, inikor kaachiel kodgi kendo noloki mibed ngʼato mopogore."},{"book":"1 Samuel","chapter":"10","verse":"7","text":"Ka ranyisi otimore to mondo itim atima gima lweti oyudo ni onego tim; nikech Nyasaye ni kodi."},{"book":"1 Samuel","chapter":"10","verse":"8","text":"“Tel nyima idhi Gilgal. Chutho abiro lor ka abiro iri mondo atim misango miwangʼo pep kod misengini mag lalruok, to nyaka ine ni irita kuom ndalo abiriyo mondo abi anyisi gima onego itim.”"},{"book":"1 Samuel","chapter":"10","verse":"9","text":"Kane Saulo oseweyo Samuel, Nyasaye ne oloko chuny Saulo, kendo ranyisi duto nochopo kare chiengʼno."},{"book":"1 Samuel","chapter":"10","verse":"10","text":"Kane gichopo Gibea, oganda mar jonabi noromone, Roho mar Nyasaye nobiro mopongʼe gi teko eka nochako koro wach kodgi."},{"book":"1 Samuel","chapter":"10","verse":"11","text":"Eka joma ne ongʼeye kane onene ka okoro gi jonabi, negipenjore kendgi niya, “Ma to en angʼo matimore ne wuod Kish? Saulo bende en achiel kuom jonabi?”"},{"book":"1 Samuel","chapter":"10","verse":"12","text":"To ngʼat moro modak e gwengʼno nomedo dwoko kopenjo niya, “Wuon-gi to en ngʼa?” Omiyo wachni nolokore ngero niya, “Saulo-ni bende en achiel kuom jonabi?”"},{"book":"1 Samuel","chapter":"10","verse":"13","text":"Kane Saulo osetieko koro noidho mobet e kar lemo."},{"book":"1 Samuel","chapter":"10","verse":"14","text":"Eka owad gi wuon Saulo nopenjogi niya, “Ne pod un kanye?”"},{"book":"1 Samuel","chapter":"10","verse":"15","text":"Owad gi wuon Saulo nowachone niya, “Nyisa gima Samuel nowachonu.”"},{"book":"1 Samuel","chapter":"10","verse":"16","text":"Saulo nodwoke niya, “Ne owachonwa malongʼo ni punde ne oseyudo.” To ne ok onyise gima Samuel ne owacho kuom wach bedo ruoth."},{"book":"1 Samuel","chapter":"10","verse":"17","text":"Samuel noluongo oganda jo-Israel duto Mizpa e nyim Jehova Nyasaye,"},{"book":"1 Samuel","chapter":"10","verse":"18","text":"mowachonegi niya, “Ma e gima Jehova Nyasaye ma Nyasach Israel wacho: ‘Ne agolo Israel koa Misri, kendo ne aresou e teko mar loch Misri kod pinjeruodhi duto mane thirou.’"},{"book":"1 Samuel","chapter":"10","verse":"19","text":"To koro useweyo Nyasachu, ma resou e masicheu gi chandruoku. Ma usewacho ni, ‘Ooyo miwa ruodhwa.’ Omiyo sani suduru e nyim Jehova Nyasaye kuchanoru e ogandau kod e dhoutu.”"},{"book":"1 Samuel","chapter":"10","verse":"20","text":"Kane Samuel okelo ogendini duto mag Israel machiegni, to oganda mar Benjamin ema ne oyier."},{"book":"1 Samuel","chapter":"10","verse":"21","text":"Eka nokelo oganda mar Benjamin nyime, kaluwore gi dhoot ka dhoot, mine oyier dhood Matri. Mogik ne oyier Saulo wuod Kish. To kane gidware, to ne ok oyude."},{"book":"1 Samuel","chapter":"10","verse":"22","text":"Eka negimedo penjo wach kuom Jehova Nyasaye niya, “Ngʼatni bende osebiro ka koso?”"},{"book":"1 Samuel","chapter":"10","verse":"23","text":"Negiringo ma giome, kane ochungʼ e dier oganda to ne obor ma ji moko ne gik mana e goke."},{"book":"1 Samuel","chapter":"10","verse":"24","text":"Samuel nowachone ji duto niya, “Bende uneno ngʼat ma Jehova Nyasaye oseyiero? Onge ngʼama chalo kode kuom ji duto.”"},{"book":"1 Samuel","chapter":"10","verse":"25","text":"Samuel nolero ne ji chike mag bedo ruoth. Nondikogi e kitabu mokano e nyim Jehova Nyasaye. Eka Samuel ne ogonyo ji mondo ngʼato ka ngʼato odog e dalane."},{"book":"1 Samuel","chapter":"10","verse":"26","text":"Saulo bende nodhi dalagi man Gibea, ka en gi joma thuondi mane osemul chunygi gi Nyasaye."},{"book":"1 Samuel","chapter":"10","verse":"27","text":"To jomoko ma acheje nowacho niya, “Ere kaka ngʼatni nyalo resowa?” Negi chaye mine ok gikelone mich. To Saulo nolingʼ mos."}]}