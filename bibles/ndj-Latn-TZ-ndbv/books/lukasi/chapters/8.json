{"data":[{"book":"Lukasi","chapter":"8","verse":"1","text":"Pambeli Yesu kapita kumbwani na mufijijini akalanduleyi filongu fya Nyanyi fya wutwa wa kumbindi kwa Chapanga. Vala lilongu na vavili vayilongushili nawu,"},{"book":"Lukasi","chapter":"8","verse":"2","text":"Wuwowu vadadala vamonga vala Yesu avelili kavawusha finyamkela na kuvalowola matami vayilongushili pamu. Ava vaveli akina Maliya yivamkema Magadalena, mweni awushiwili finyamkela vawafu saba,"},{"book":"Lukasi","chapter":"8","verse":"3","text":"na Yoana mdala wa Kusa. Kusa aveli mgolafichuku wa mkomi wa Helodi. Wuwula wula vaveli Susana na vadadala vamonga vaveli pamu na Yesu. Vadadala ava vavelili vakumukimbanikila Yesu pamu na Vandundami vaki kwa mali shawu veni."},{"book":"Lukasi","chapter":"8","verse":"4","text":"Chipindi chimu lipinga likomi lya vandu lyavelili liyikungula pamu. Vandu kufuma mbwani shosi vakayiseyi kwa Yesu. Mweni avawombilili chilangushilu achi."},{"book":"Lukasi","chapter":"8","verse":"5","text":"“Yakweta ayendili kukweta mbeyu shaki. Pakweteyi mbeyu simu, shaponikili mudeha, vandu pavapiteyi mudeha vasivatanga na vambongu valya."},{"book":"Lukasi","chapter":"8","verse":"6","text":"Simonga shaponikili muuganga wuveli na migonguveli gonguveli, pasimelili sinyala kwanongwa kwa hela machi."},{"book":"Lukasi","chapter":"8","verse":"7","text":"Simonga shaponikili mumisomi, misomi. Mbeyu sila pasimelili sikekenekwa na misomi."},{"book":"Lukasi","chapter":"8","verse":"8","text":"Simonga shaponikili muuganga wa nyanyi, simela na kuveleka myanja miya.”"},{"book":"Lukasi","chapter":"8","verse":"9","text":"Vandundami vaki Yesu vamudashili mana ya chilangushilu achi."},{"book":"Lukasi","chapter":"8","verse":"10","text":"Mweni kayangula, “Yumwi mugayiliwa uwesu kumanya mbwepu sha wutwa wa kumbindi kwa Chapanga, lakini ava vamonga vakupikanila kwa chilangushilu, ‘Vakuwombiwa kwa chilangushilu, ili pavalola vakotoo kuwona na pavapikanisha vakotoo kupikana.’"},{"book":"Lukasi","chapter":"8","verse":"11","text":"“Topi mana ya chilangushilu achi: mbeyu ndi chilongu cha Chapanga."},{"book":"Lukasi","chapter":"8","verse":"12","text":"Sila siponikili mudeha sikulangusha vandu vala vapikanishili filongu fya Chapanga, pambeli Lijangavandu kayisa kuliwusha mundima shawu vakotoo kujumila kulowuliwa."},{"book":"Lukasi","chapter":"8","verse":"13","text":"Sila siponikili muligonguveli sikulangusha vandu vala pavapikanisha fila filongu vakupokela kwa luseku. Kucha sila mbeyu, vandu ava vahela mikigha nongwa vakujumila chipindi chifupi hela na pavayeshiwa vakulemwa vakuguwa."},{"book":"Lukasi","chapter":"8","verse":"14","text":"Sila mbeyu siponikili mumibiki yiveli na misomi sikulangusha vandu yivapikanilili filongu fya Chapanga, Lakini pambeli padokwa pavawuka, vakukanda kuyipwelesha, kwa mali na kufwamuka mungalilu, veni davaleli ndili filelwa na kukomala."},{"book":"Lukasi","chapter":"8","verse":"15","text":"Sila mbeyu siponikili muuganga wa nyanyi, ndi vandu vakupikanila filongu fya Chapanga, vakulikamulila kwa ndima usangi na ujumilwa. Ava vakwigagasha mbaka valeli fivelekwa."},{"book":"Lukasi","chapter":"8","verse":"16","text":"“Vandu vakukwata luliku na kugubikiwa na chiyungu awu kuyivika mwifungu ya chitanda, ila vakuvika pachindangawala, vandu pavayingila mgati vawoni lwengi."},{"book":"Lukasi","chapter":"8","verse":"17","text":"“Chochosi chavafisili dachiwoneki pee na mbwepu chochosi dachimanyiki na dachiwoneki pawelu pee."},{"book":"Lukasi","chapter":"8","verse":"18","text":"“Mani naha, muyiloleyi ndambu yimupikanili, nongwa avelili na chindu dayongeshwi, lakini yula yangajila chindu, hata chila chiveli cha mweni dachitoliwi.”"},{"book":"Lukasi","chapter":"8","verse":"19","text":"Mau na valongumundu Yesu vamukovekela, lakini valemwa kumuselelela kwanongwa kwavelili na lipinga lya vandu."},{"book":"Lukasi","chapter":"8","verse":"20","text":"Mundu yumu amuwombilili Yesu, “Mawu na vafwatavaku vava panji, vakudayila kukuwona”"},{"book":"Lukasi","chapter":"8","verse":"21","text":"Lakini Yesu kavawombela vandu vosi, “Mau na valongu vangu ndi vala yivapikanisha filongu fya Chapanga na kufikamula.”"},{"book":"Lukasi","chapter":"8","verse":"22","text":"Lijuva limu, Yesu kayipakili muwatu pamu na vandundami vaki, kavawombela, “Tujabuki kumwambu ya lihiva.” Topi vakanda mwanja,"},{"book":"Lukasi","chapter":"8","verse":"23","text":"pavaveghi muwatu vakuyenda, Yesu simkamulili mbota, kawonja. Tepu liwumbula lyakandili mulihiva, machi vakandili kuyingila muwatu, vaveli munjifwa."},{"book":"Lukasi","chapter":"8","verse":"24","text":"Vala vandundami vamyendela Yesu vamuyimusha, pavawomba, “Bambu, Bambu! Tukusova!”"},{"book":"Lukasi","chapter":"8","verse":"25","text":"Yesu kavawombela vandundami vaki “Kujumila kwa yumwi kuva koti”"},{"book":"Lukasi","chapter":"8","verse":"26","text":"Vayendelela na mwanja, vakafiki mbwani ya Vagelasi pabehi na Galilaya, kumwambu ya lihiva."},{"book":"Lukasi","chapter":"8","verse":"27","text":"Pavajabukili muwatu, mundu yumu yaveli na finyamkela kamuyisila kufuma kumbwani. Majuva vatangalili mundu ayu afwalagha ha yingwa na ayikalili kaya ha ila kusembi."},{"book":"Lukasi","chapter":"8","verse":"28","text":"Pamuwonili Yesu, kayiyasilila pasi paulongolu ya Yesu padeta kwa lishu likomi, “Yuwi Yesu mwana wa Chapanga mkomi, kuva na milandu liki na nenga? Ngukuluva ukotoo kugobola nenga!”"},{"book":"Lukasi","chapter":"8","verse":"29","text":"Yesu kamuwombela yula chinyamkela amfumi mundu yula. Chinyamkela yula aveli akumuyingila mundu yula myanja yitangalili, vandu vamuwopili kwa lingongola na kumuvika munyumba, lakini myanja yitangalili adumulili mingongola, chinyamkela atuvili kuchivala."},{"book":"Lukasi","chapter":"8","verse":"30","text":"Topi Yesu kamudasha, “Litawa lyaku ghani?”"},{"book":"Lukasi","chapter":"8","verse":"31","text":"Fila finyamkela fikamluveyi Yesu akotoo kuvayegha panji ya kumambi."},{"book":"Lukasi","chapter":"8","verse":"32","text":"Pala pavelili na lipinga likomi lya vangubi pabehi na chidunda vakalyeyi. Topi finyamkela vala valuvili vayingili kwa vala vangubi. Mweni kavajumisha."},{"book":"Lukasi","chapter":"8","verse":"33","text":"Finyamkela vala vafuma kwa mundu yula, vavayingila vangubi, veni vaseleka mungema yiveli ndali, vadubukila mulihiva vasova machi."},{"book":"Lukasi","chapter":"8","verse":"34","text":"Vadimangubi pavawonili milandu yosi yila, vatuva, vayenda kuvawombela vandu va kumbwani na kufitava milandu yila."},{"book":"Lukasi","chapter":"8","verse":"35","text":"Vandu vayisili kulola milandu yifumbukili pala. Vamuyendela Yesu, vamuwona yula mundu yamfumishili finyamkela kayikala mumawulu va Yesu, kafwala yingwa na luhala lwaki lumuwuyila, vatila."},{"book":"Lukasi","chapter":"8","verse":"36","text":"Vandu vala yivavawombileyi vandu, fila fivafiwonili kwa mundu yula kawushiwa wuliwuli."},{"book":"Lukasi","chapter":"8","verse":"37","text":"Vandu va mlima wula wa Gelasi lyavakamulili lyova likomi. Vamuluvili Yesu awuki, ayendi. Yesu kayipakila kandi muwatu, awukili."},{"book":"Lukasi","chapter":"8","verse":"38","text":"Yula mundu yafumishilwi finyamkela akamdedekeyi vawuki pamu na mweni."},{"book":"Lukasi","chapter":"8","verse":"39","text":"“Wuyi kaya ukavawombeli vandu vosi fyakugolilili Chapanga.”"},{"book":"Lukasi","chapter":"8","verse":"40","text":"Yesu pawuyili kumwambu ya lihiva, lipinga lya vandu lyayisili kumyanga, wula vosi vaveli vakumuvetela."},{"book":"Lukasi","chapter":"8","verse":"41","text":"Ayisili pala mundu yumu yivamkema Yailu, aveli mtambika wa munyumba ya kudadavila. Kamtundamila Yesu, kamluva ayendi kaya yaki,"},{"book":"Lukasi","chapter":"8","verse":"42","text":"Kwanongwa mwana waki aveli yumu hela, aveli muhinja wa myaka lilongu limu na mivili, aveli dabadaba."},{"book":"Lukasi","chapter":"8","verse":"43","text":"Topi kwavelili mdala yumu mulipinga lila aveli mtami wa liholuveya kwa myaka lilongu limu na mivili, avelili kamalila kala mbiya shaki shosi kwa valungwana, kwa hela mundu aweshili kumlowola."},{"book":"Lukasi","chapter":"8","verse":"44","text":"Mdala ayu amkovikelili Yesu kumbeli na kugufya luviniku lwa yingwa yaki. Bahala pala kanana wula utami wa liholuveya."},{"book":"Lukasi","chapter":"8","verse":"45","text":"Yesu adashili, “Ghani kangufya nenga?”"},{"book":"Lukasi","chapter":"8","verse":"46","text":"Lakini Yesu kadeta, “Kwaveli mundu kangufya nenga, nongwa nguyiwona liwovi lyangu linyangila.”"},{"book":"Lukasi","chapter":"8","verse":"47","text":"Yula mdala kalemwa kuyifisa, kafumbuka mweni kunu pakabagama kwa lyogha, kayiyasila paulongolu ya Yesu. Kakanda kuvahimulila vandu ndambu yamgufili Yesu na ndambu apatili kulowoka bahala pala."},{"book":"Lukasi","chapter":"8","verse":"48","text":"Yesu kamuwombela, “kamwali wangu kujumila kwaku kukulowola. Uyendi kwa kusika.”"},{"book":"Lukasi","chapter":"8","verse":"49","text":"Chipindi Yesu akali pakawomba, ayisili ndundami wa mtambika mkomi wa munyumba ya kudadavila, kamuwombela, “Muhinja waku kasova kala, ukotoo kumfwasha muwula kandi.”"},{"book":"Lukasi","chapter":"8","verse":"50","text":"Yesu papikanishili naha, kamuwombela Jailosi, “Ukotoo kutila, ujumili hela, mweni dalowoki.”"},{"book":"Lukasi","chapter":"8","verse":"51","text":"Pavafikili kaya yaki, Yesu amjumishili ng'odu mundu kuyingila pamu ila Petili, Yohani, Yakobi na valelwa va muhinja yula."},{"book":"Lukasi","chapter":"8","verse":"52","text":"Vandu vosi vaveli vakulila na kudadava, Yesu kavawombela, “Mkotoo kulila mweni kasova ng'odu, kawonja hela.”"},{"book":"Lukasi","chapter":"8","verse":"53","text":"Vandu vosi vakamsekeyi, veni vamanyili aveli kasova."},{"book":"Lukasi","chapter":"8","verse":"54","text":"Lakini Yesu amkamulili liwoku, kadeta, “Mwana wangu, tandamuki!”"},{"book":"Lukasi","chapter":"8","verse":"55","text":"Ufuki waki wumuwuyila mhinja yula, katandamuka. Yesu kavalayila vamugayili filivi."},{"book":"Lukasi","chapter":"8","verse":"56","text":"Valeli vaki vayikanganika nesu, lakini Yesu kavawombela vakotoo kumuwombela mundu milandu yigolikili."}]}