{"data":[{"book":"Matayo","chapter":"14","verse":"1","text":"Mmaduva anelo, Nfalume Helode ánipilikana habali dyanga Yesu."},{"book":"Matayo","chapter":"14","verse":"2","text":"Nkuvahaulila vatumishi vake kuva, “Munu ayu nni Yohana Nkúbatisa, ànifufuka kuhaloka kwa vanu vahwîle, njo mana dimongo dya masaibu dìkola madengo nkati mwake.”"},{"book":"Matayo","chapter":"14","verse":"3","text":"Helode njo analaijîje Yohana akamulwe na kutaywa nnilungu, ing'anya yanga Helodiya, n'jawe Filipo, nnung'une wake mwene."},{"book":"Matayo","chapter":"14","verse":"4","text":"Kwa kuva, Yohana ánnyaulidile Helode kuchidoni, “Ikáluhusiwa wako kwikalana na mmahe aneyo!”"},{"book":"Matayo","chapter":"14","verse":"5","text":"Helode álembela ammwalale Yohana, henga ávayopile vanu, kwa kuva, kwa vanang'o Yohana ávele nabii."},{"book":"Matayo","chapter":"14","verse":"6","text":"Paikamwele sikukuu ya kuvelekwa kwanga Helode, mwali wanga Helodiya ánivina muyo mwa vayeni nkunhangalaja Helode."},{"book":"Matayo","chapter":"14","verse":"7","text":"Bahi Helode nkumwahidi ayula mwali kuva achiamwing'e chohecho chambeyuwa."},{"book":"Matayo","chapter":"14","verse":"8","text":"Anyokwe ayula mwali nkunnyaulila chinu chakuyuwa. Ayula mwali nkunnyaulila Nfalume Helode kuchidoni, “Idanawo nsahani muti wanga Yohana Nkúbatisa.”"},{"book":"Matayo","chapter":"14","verse":"9","text":"Nfalume nkuva nnihindambi, henga kwa kuva ániahidi na ing'anya ya avala vayeni apala paing'ole, nkulaija vamwing'e."},{"book":"Matayo","chapter":"14","verse":"10","text":"Bahi Nfalume Helode nkulaija Yohana acheketwe muti nnilungu."},{"book":"Matayo","chapter":"14","verse":"11","text":"Nkuida na muti wanga Yohana nsahani, nkumwing'a ayula mwali, nang'e nkumpelekejija anyokwe."},{"book":"Matayo","chapter":"14","verse":"12","text":"Vakuhundwa vanga Yohana nkuida, nkuutwala mmili wake, nkuusika. Anepo, nkuhwena unannyaulila habali aneyo Yesu."},{"book":"Matayo","chapter":"14","verse":"13","text":"Yesu papilikene habali dyanga Yohana, ániuka apala, nkukwela muingalava, nkuhwena weka pachinu pakávele na vanu. Na vanu pavapilikene, nkummwenela kwa madodo uholoka kudimanga."},{"book":"Matayo","chapter":"14","verse":"14","text":"Yesu pasulupwike muingalava, nkulyona likuwa likulungwa lya vanu, nkuvavikila chididi, nkuvalamya vagonjo vavo."},{"book":"Matayo","chapter":"14","verse":"15","text":"Pachikamwele chinalyulo, vakuhundwa vake nkummwenela, nkunnyaulila, “Apano patuvele ni palilanga na hambi liduva lìniswa. Bahi valaile vanu uchinga vahweneng'ane kuvijiji vakalisumile chakulya.”"},{"book":"Matayo","chapter":"14","verse":"16","text":"Yesu nkuvahaulila kuchidoni, “Vanang'o vakálembelewa vahweneng'ane. Veng'e mwenu chakulya.”"},{"book":"Matayo","chapter":"14","verse":"17","text":"Vanang'o nkunnyaulila kuchidoni, “Hwetu tùvele chihi na mikate nnyano na ahomba vavili.”"},{"book":"Matayo","chapter":"14","verse":"18","text":"Yesu nkuvahaulila kuchidoni, “Idanavyo apano.”"},{"book":"Matayo","chapter":"14","verse":"19","text":"Nkuvahaulila vanu vaikalange muukoka. Nkùtwala aila mikate nnyano na avala ahomba vavili, nkulola muha kulihunde, nkunshukulu Nnungu. Nkuimeyanya aila mikate, nkuveng'a vakuhundwa vake, vakuhundwa nkuvayavanyija vanu."},{"book":"Matayo","chapter":"14","verse":"20","text":"Vanu vammalele nkulyanga na kusiba. Vakuhundwa nkulokotanga maisalilo, nkwombaja makalala kumi na mbili."},{"book":"Matayo","chapter":"14","verse":"21","text":"Vanu vanalile vávele valume alufu nnyano, bila kuvavalangila vamahe na vavana."},{"book":"Matayo","chapter":"14","verse":"22","text":"Upala, Yesu nkuvahaulila vakuhundwa vake vakwelange muingalava, valongolele kung'ambo litanda, akuno nang'e walalaila makuwa la vanu."},{"book":"Matayo","chapter":"14","verse":"23","text":"Pávalaidile vanu, nkukwela nnichinga weka unayuwa. Chinalyulo, nang'e ávele chihi weka aneko,"},{"book":"Matayo","chapter":"14","verse":"24","text":"na uhiku anewo ingalava ívele ihwikìlè ching'ati litanda, akuno mawimbi ulaipanya aila ingalava, ing'anya lipungo linapunga kuholokela muyo mwavo."},{"book":"Matayo","chapter":"14","verse":"25","text":"Kulyamba, Yesu nkuvahwenela vakuhundwa vake akuno waonga muha medi."},{"book":"Matayo","chapter":"14","verse":"26","text":"Vakuhundwa vake pavammwene waonga muha medi, vániyopa namene, nkuhaula kuchidoni, “Ali lindelya!” Nkukuta ding'uto kwa kuyopa."},{"book":"Matayo","chapter":"14","verse":"27","text":"Upala, Yesu nkuhaula, “Likamye ntima, munayope nni nangu!”"},{"book":"Matayo","chapter":"14","verse":"28","text":"Petulo nkunnyaulila Yesu, “Nang'olo, ukava njo wako, nguhaulile ngwonge muha medi nguide ukwokwo.”"},{"book":"Matayo","chapter":"14","verse":"29","text":"Yesu nkunnyaulila, “Ida.” Bahi Petulo nkuhuma muingalava, nkwonga muha medi, nkummwenela Yesu."},{"book":"Matayo","chapter":"14","verse":"30","text":"Henga palyonite alila lipungo ulipunga namene nkuyopa, nkutandilika kutitimila, nkukuta ding'uto wachidoni, “Nang'olo, ngupohe!”"},{"book":"Matayo","chapter":"14","verse":"31","text":"Upala, Yesu nkunyoloja nkono wake, nkunkamula nkunnyaulila kuchidoni, “Wako ùvele na ing'ulupa inyoko. Mwadachi ukákulupila kuva nahulula ukutenda wonge muha medi?”"},{"book":"Matayo","chapter":"14","verse":"32","text":"Apala, nkukwelanga muingalava na lipungo nkunyalala."},{"book":"Matayo","chapter":"14","verse":"33","text":"Na vammalele vánavèlè muingalava nkuntindivalila malundi, nkuhaula kuchidoni, “Muhiu wako nni Mwana wanga Nnungu.”"},{"book":"Matayo","chapter":"14","verse":"34","text":"Yesu na vakuhundwa vake pavayombweke litanda, nkuhwika chilambo cha ku Genesaleti."},{"book":"Matayo","chapter":"14","verse":"35","text":"Vanu va pachinu anepo pavammaite kuva ayu nni Yesu, nkuyanjaja habali nchilambo chammalele cha ku Genesaleti. Vanu nkumpelekejija Yesu vagonjo vammalele,"},{"book":"Matayo","chapter":"14","verse":"36","text":"nkunnyuwa namene van'guse kananga lupepe lwa lijoho lyake. Na vammalele vanan'gusije vánilama mwalehu."}]}