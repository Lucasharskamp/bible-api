{"data":[{"book":"1 Samueli","chapter":"18","verse":"1","text":"Davide atatha kuyankhula ndi Sauli, mtima wa Yonatani unagwirizana ndi mtima wa Davide, ndipo iye ankamukonda Davide monga momwe ankadzikondera yekha."},{"book":"1 Samueli","chapter":"18","verse":"2","text":"Choncho Sauli anamusunga Davideyo kuyambira tsiku limenelo ndipo sanamulole kuti abwerere ku nyumba ya abambo ake."},{"book":"1 Samueli","chapter":"18","verse":"3","text":"Ndipo Yonatani anapanga pangano ndi Davide chifukwa ankamukonda monga momwe ankadzikondera."},{"book":"1 Samueli","chapter":"18","verse":"4","text":"Yonatani anavula mkanjo umene anavala ndipo anamupatsa Davide pamodzi ndi zovala za nkhondo, lupanga, uta ndi lamba."},{"book":"1 Samueli","chapter":"18","verse":"5","text":"Davide ankapita kulikonse kumene Sauli ankamutuma kuti apite kukamenya nkhondo, ndipo ankapambana. Choncho Sauli anamupatsa udindo woyangʼanira gulu lankhondo. Ichi chinakondweretsa anthu onse ngakhalenso atsogoleri a nkhondo a Sauli."},{"book":"1 Samueli","chapter":"18","verse":"6","text":"Anthu akubwerera kwawo Davide atapha Mfilisiti uja, amayi anatuluka mʼmizinda yonse ya Israeli, akuyimba ndi kuvina kukachingamira mfumu Sauli. Ankayimba ndi kuvina mokondwa, kwinaku ngʼoma ndi zitoliro zikulira."},{"book":"1 Samueli","chapter":"18","verse":"7","text":"Amayiwo ankalandizana nyimbo mokondwera namati:"},{"book":"1 Samueli","chapter":"18","verse":"8","text":"Koma Sauli anapsa mtima kwambiri ndipo mawu amenewa anamuyipira. Iye anati, “Iwo amuwerengera Davide miyandamiyanda, koma ine 1,000 okha. Nanga chatsalanso nʼchiyani kuti atenge? Si ufumu basi?”"},{"book":"1 Samueli","chapter":"18","verse":"9","text":"Ndipo kuyambira tsiku limeneli Sauli ankamuchitira nsanje Davide."},{"book":"1 Samueli","chapter":"18","verse":"10","text":"Mmawa mwake mzimu woyipa uja unabwera mwamphamvu pa Sauli. Sauli anayamba kubwebweta mʼnyumba mwake. Davide ankamuyimbira zeze monga nthawi zonse. Sauli anali ndi mkondo mʼdzanja lake."},{"book":"1 Samueli","chapter":"18","verse":"11","text":"Tsono anawuponya mkondowo, namati mu mtima mwake, “Ndimubaya Davide ndi kumukhomera ku khoma.” Koma Davide anawulewa kawiri konse."},{"book":"1 Samueli","chapter":"18","verse":"12","text":"Pambuyo pake Sauli amamuopa Davide chifukwa Yehova anali ndi Davideyo, nʼkumusiya Sauli."},{"book":"1 Samueli","chapter":"18","verse":"13","text":"Kotero Sauli anamuchotsa Davide pamaso pake ndi kumuyika kukhala mtsogoleri wa ankhondo 1,000. Choncho Davide ankapita ndi kubwera akutsogolera ankhondowa."},{"book":"1 Samueli","chapter":"18","verse":"14","text":"Davide ankapambana kwambiri pa chilichonse chimene amachita chifukwa Yehova anali naye."},{"book":"1 Samueli","chapter":"18","verse":"15","text":"Sauli ataona momwe Davide ankapambanira, iye anamuopa kwambiri."},{"book":"1 Samueli","chapter":"18","verse":"16","text":"Koma Aisraeli onse ndi anthu a Yuda ankamukonda Davide chifukwa ankawatsogolera pa nkhondo zawo."},{"book":"1 Samueli","chapter":"18","verse":"17","text":"Tsiku lina Sauli anawuza Davide kuti, “Nayu Merabi mwana wanga wamkazi wamkulu. Ine ndakupatsa kuti umukwatire. Koma unditumikire molimba mtima pomenya nkhondo za Yehova.” Poteropo Sauli ankanena kuti, “Ndisamuphe ndi manja angawa koma aphedwe ndi Afilisti!”"},{"book":"1 Samueli","chapter":"18","verse":"18","text":"Ndipo Davide anati kwa Sauli, “Ine ndine yani, ndipo abale anga kapena banja la abambo anga ndife yani mʼdziko la Israeli kuti ndikhale mpongozi wa mfumu?”"},{"book":"1 Samueli","chapter":"18","verse":"19","text":"Koma pa nthawi yoti Merabi mwana wa Sauli akwatiwe ndi Davide, Sauli anamupereka kwa Adrieli wa ku Mehola kuti amukwatire."},{"book":"1 Samueli","chapter":"18","verse":"20","text":"Koma Mikala mwana wamkazi wa Sauli anamukonda Davide ndipo Sauli atamva za zimenezi, anakondwera."},{"book":"1 Samueli","chapter":"18","verse":"21","text":"Sauli ankaganiza kuti, “Ndimupatse amukwatire kuti akhale ngati msampha kwa Davideyo, ndipo adzaphedwe ndi Afilisti.” Choncho Sauli anawuza Davide kachiwiri, “Tsopano udzakhala mkamwini wanga.”"},{"book":"1 Samueli","chapter":"18","verse":"22","text":"Sauli analamulanso nduna zake kuti, “Muyankhuleni Davide mwamseri ndi kumuwuza kuti, ‘Taona, mfumu imakondwera nawe, ndipo nduna zake zonse zimakukonda. Tsono ukhale mkamwini wa mfumu.’ ”"},{"book":"1 Samueli","chapter":"18","verse":"23","text":"Iwo anakamuwuza Davide mawu amenewa, koma Davide anati, “Kodi inu mukuganiza kuti ndi chinthu chapafupi kukhala mpongozi wa mfumu? Ine ndine wosauka ndiponso wosatchuka.”"},{"book":"1 Samueli","chapter":"18","verse":"24","text":"Nduna za Sauli zinamuwuza zonse zimene anayankha Davide."},{"book":"1 Samueli","chapter":"18","verse":"25","text":"Sauli anayankha kuti, “Kamuwuzeni Davide kuti, ‘Mfumu sikufuna malowolo a mtundu wina uliwonse koma timakungu ta msonga za mavalo a Afilisti 100 kuti ilipsire adani ake.’ ” Maganizo a Sauli anali akuti Davide aphedwe ndi Afilisti."},{"book":"1 Samueli","chapter":"18","verse":"26","text":"Nduna za Saulizo zitamuwuza Davide zimenezi, anakondwera kuti akhale mpongozi wa mfumu. Koma nthawi imene anapatsidwa isanathe,"},{"book":"1 Samueli","chapter":"18","verse":"27","text":"Davide ndi anyamata ake anapita ndi kukapha Afilisti 200. Iye anabwera ndi timakungu tija natipereka tonse kwa mfumu kuti akhale mpongozi wa mfumu. Kotero Sauli anapereka mwana wake wamkazi, Mikala, kwa Davide kuti amukwatire."},{"book":"1 Samueli","chapter":"18","verse":"28","text":"Sauli atazindikira kuti Yehova anali ndi Davide ndiponso kuti mwana wake Mikala amamukonda Davide,"},{"book":"1 Samueli","chapter":"18","verse":"29","text":"iye anapitirirabe kumuopa Davide ndi kumadana naye moyo wake wonse."},{"book":"1 Samueli","chapter":"18","verse":"30","text":"Nthawi zonse pamene atsogoleri a Afilisti ankatuluka kukamenya nkhondo, Davide ankapambana kuposa nduna zonse za Sauli. Choncho dzina lake linatchuka kwambiri."}]}