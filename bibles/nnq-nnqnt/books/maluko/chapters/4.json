{"data":[{"book":"Maluko","chapter":"4","verse":"1","text":"Yesu ngatumbu kubola kabele kiti abi umbwega ja lilaba likolongwa li Kugalilaya. Nkengeni ogukiba penia ukiba nkolongwa penia Yesu ngaombe mutumbwi ngatama mwenio. Na bandu boa ngabatamanga pajomo umbwega ji lilaba likolongwa."},{"book":"Maluko","chapter":"4","verse":"2","text":"Ngababolanga ilebe ijingi kukulandanakia, ngabalengela,"},{"book":"Maluko","chapter":"4","verse":"3","text":"“Mpenekiange! Akiba mundu ojwajenda kumicha mbeju."},{"book":"Maluko","chapter":"4","verse":"4","text":"Apamicha mbeju munng'onda, yenge ngitola undela, ijuni ngiika ngionyola."},{"book":"Maluko","chapter":"4","verse":"5","text":"Yenge ngitola pamaganga panga lutope lujingi. Ngimalika chokwe, magambu lutope lukiba lujingije."},{"book":"Maluko","chapter":"4","verse":"6","text":"Lumu pulubala, ngilembuka, magambu mikega jakwe jikiba yeluyelu, ngijoma."},{"book":"Maluko","chapter":"4","verse":"7","text":"Yenge ngitola pimikongo jamiba, na miba ngikola nu kuibalakia ipambikije."},{"book":"Maluko","chapter":"4","verse":"8","text":"Nambu yenge mbeju ngitola pulutope lwambone, ngimalika, ngikola nukupambika, lumwe mbonji salasini na yenge sitini na yenge mia.”"},{"book":"Maluko","chapter":"4","verse":"9","text":"Kuboka penia ngabalenge, “Juna machikilo ajoe!”"},{"book":"Maluko","chapter":"4","verse":"10","text":"Yesu apakiba jika jakwe, kati ja abakampenakia ngabanyendelela pamwe na akinapunji bakwe komi na abena, ngabankonya mana gukulonge kukulandanakia kwenio."},{"book":"Maluko","chapter":"4","verse":"11","text":"Yesu ngabalengela, “Mangwetomwe nkweti upeele gu kumanya chili ji kingwana cha Nnoongo,” nambu bange ababi panja kila kilebe balengela kukulandanikia,"},{"book":"Maluko","chapter":"4","verse":"12","text":"ku yenie,"},{"book":"Maluko","chapter":"4","verse":"13","text":"Kuboka penia Yesu ngabakonyanga, “Mangweto mmanyije kulandanakia kongono? Mmanyabo, kulandanakia konge?"},{"book":"Maluko","chapter":"4","verse":"14","text":"Mpandi ngapanda lilobe lya Nnoongo."},{"book":"Maluko","chapter":"4","verse":"15","text":"Bandu bange babi andi mbeju eitoi pandela, lilobe anda lipandigwe. Lichetani kuika kuliboya."},{"book":"Maluko","chapter":"4","verse":"16","text":"Bandu bange babi andi mbeju eitoi pamaganga. Kingobu tu pibilijoa lilobe lyenie, kulipokela kukuala mwojo."},{"book":"Maluko","chapter":"4","verse":"17","text":"Nambu kolaje ngega nkati jakwe, aijendekea kuliagabala lilobe lyene kingobu tu, kingobu chu kulaga ni michwembo apajipitila magambu ga lilobe lyene, kuotwaje kujendekea."},{"book":"Maluko","chapter":"4","verse":"18","text":"Bandu bange andi mbeju eitoile pamiba. Benia nga abajoa lilobe lyenie,"},{"book":"Maluko","chapter":"4","verse":"19","text":"nambu mbwele ja bwomi, kupala uloi na tama ji kupala ilebe ndu, kajingila na kuliibilikia lilobe lyenie, na benia kupambikaje ngokwa."},{"book":"Maluko","chapter":"4","verse":"20","text":"Nambu bandu bange babi anda mbeju eipandigwe pulutope lwambone. Benia kulijoa lilobe, kulipokela, nu kupambika ngokwa, bange salasini na bange sitini na bange mya.”"},{"book":"Maluko","chapter":"4","verse":"21","text":"Yesu ngajendekea kulongela, “Bo, abi mundu ojwapamba lumuli nu kubeka nhwina andaje kuluekelela lidebe? Ije! Nambu kulubeka panani putala."},{"book":"Maluko","chapter":"4","verse":"22","text":"Kila chikiigwe kiba kubonekana pukongolou na kila chikiekeligwe kiba kuekuligwa."},{"book":"Maluko","chapter":"4","verse":"23","text":"Juna machikilo ajoe.”"},{"book":"Maluko","chapter":"4","verse":"24","text":"Uyo ngabalenge, “Mpenekianga gwicho echimikijoa! Kipemo chimapemelanga bandu bange, ngucho achapakumpeme Nnoongo, kabe nu kunnyonjekea."},{"book":"Maluko","chapter":"4","verse":"25","text":"Magambu mundu juna kilebe majonjekeigwa, nambu jwanga kola kilebe, na chache kichoko cha kweti kipakutoligwa.”"},{"book":"Maluko","chapter":"4","verse":"26","text":"Yesu ngajendekea kulongela, “Kingwana cha Nnoongo kibi andi nyene. Mundu apanda mbeju kung'onda gwakwe."},{"book":"Maluko","chapter":"4","verse":"27","text":"Kilo abe lugono na mui abe mio mangobu genia nga pimalika mbeju nu ukola, jwenio kumanyaje apitendigwa."},{"book":"Maluko","chapter":"4","verse":"28","text":"Lutope nga olutenda kipandwa kimalike nukola nu kupambika, kutumbu kututuba liamba lilegalau, kubokapenia mwejo, nu kujomolela mbonji nkati ja mwejo."},{"book":"Maluko","chapter":"4","verse":"29","text":"Luponji apulukomala, mundu atumbu kupeta na mbopo, gambu mangobu ga mauno gaike.”"},{"book":"Maluko","chapter":"4","verse":"30","text":"Kabe Yesu ngalenga, “Kingwana cha Nnoongo tulandanakie na nike?” “Tulenga kilandine na nike?"},{"book":"Maluko","chapter":"4","verse":"31","text":"Kibi yene. Mundu ngatola mbeju ya haladali eibi njokonjoko kupeta yoa eibi pannema, mundu ngatola nu kupanda pulutope."},{"book":"Maluko","chapter":"4","verse":"32","text":"Nambu andaipandigwe, kumalika nu kube litutwe likolongwa kupeta mikongo joa ju mung'onda. Ndambi yakwe ikola ni ijuni kuchenga mihui jakwe mundambi yenie.”"},{"book":"Maluko","chapter":"4","verse":"33","text":"Yesu ngabatangachila bandu nhwalo gwakwe, kukulandanakia andi yene, ngalonge nabo na angweto ngabamanya echalongela."},{"book":"Maluko","chapter":"4","verse":"34","text":"Alongije chachoa panga landanakia, nambu apakiba pamwe na akinapunji bakwe ngabalenge kila kilebe kipola."},{"book":"Maluko","chapter":"4","verse":"35","text":"Kimuyo, lichoba ulyo, Yesu ngabalenge akinapunji bakwe, “Tujomboke tujende kwiye ji lilaba.”"},{"book":"Maluko","chapter":"4","verse":"36","text":"Penia ngubulekanga nkengeni gwa bandu, akinapunji bakwe ngabajingi muntumbwi mwakiba Yesu, ngabajabulanga. Penia pakiba ni mitumbwi jenge."},{"book":"Maluko","chapter":"4","verse":"37","text":"Kingobucho tu kimboonga kikolongwa ngikitumbula kuguguma, mawimbi ngagaputa ntumbwi na ntumbu gwenio ngutwele mache."},{"book":"Maluko","chapter":"4","verse":"38","text":"Yesu akagoloka kuagami nhwagamilo unyuma ja ntumbwi. Akinapunji bakwe ngaba nnyimuya kulenga, “Aboli, bo, mboni kuagabaje tupa kuwe?”"},{"book":"Maluko","chapter":"4","verse":"39","text":"Yesu ngajimuka, ngakiamulicha ngimbonga, kulenga, “Nkotoke!” Ngagalenge mawimbi, “Nnende!” Penia kimbonga ngikikotoka, na ngukube jee."},{"book":"Maluko","chapter":"4","verse":"40","text":"Kubokapenia Yesu ngabalenge akinapunji bakwe, “Mboni nnyogopanga? Bo, tango mmilingitije na imani?”"},{"book":"Maluko","chapter":"4","verse":"41","text":"Nambu ngabajogopanga muno, ngabalengalana, “Mundu ni ojo, upepo na mawimbi kunnyoa?”"}]}