{"data":[{"book":"1 Yohana","chapter":"4","verse":"1","text":"Makalongo bango mukunhwaminije kila mundu ojwalenga kita akweti Uhuke jwa Nnoongo, nambu munhwingakia mundu jwenio anda akweti nu Uhuke jwa Nnoongo andaje uwangi, gambu akalondoli ndu buwangi bapitile padunia."},{"book":"1 Yohana","chapter":"4","verse":"2","text":"Yene nga pampakumanya kutenda mundu jwenio alongeleigwa nu Uhuke jwa Nnoongo. Kila mundu jwalenga kutenda Yesu Kilisto ngaika, ngabe mundu, mundu jwenio akweti Uhuke jwa Nnoongo."},{"book":"1 Yohana","chapter":"4","verse":"3","text":"Mundu jwangannyeketela Yesu, mmanya akwetije Uhuke jwaboka ku Nnoongo. Nambu mundu jwenio akweti uhuke jwankana Kilisto, na mangweto ngannyoa kutenda atenda kuika, na ngoe aike padunia!"},{"book":"1 Yohana","chapter":"4","verse":"4","text":"Nambu mangweto, nga makinangota ba Nnoongo na manhotwile akalondoli buwangi benia, gambu Uhuke jwa Nnoongo jwabi nkati jinu akweti makakala kupeta uhuke ojwabi nkati ja benia ababi badunia."},{"book":"1 Yohana","chapter":"4","verse":"5","text":"Akalondoli buwangi balenga ilebe yadunia, nangweto dunia japenakia magambu angweto nga badunia."},{"book":"1 Yohana","chapter":"4","verse":"6","text":"Nambu twenga nga bandu ba Nnoongo. Mundu ojwammanyi Nnoongo atenda kutupenakia, mundu jwangammanya Nnoongo kutupenakiaje. Kuyenie tuotwi kumanya kulekana kati ja Uhuke jwa kweli na uhuke juwangi."},{"book":"1 Yohana","chapter":"4","verse":"7","text":"Makalongo bango, tupalane, gambu kupalana kuboka ku Nnoongo. Kila mundu ojwabi nu kupalana nga mwana jwa Nnoongo, na ammanyi Nnoongo."},{"book":"1 Yohana","chapter":"4","verse":"8","text":"Mundu jwangabe nu kupalana ammanyije Nnoongo, gambu Nnoongo nga kupalana."},{"book":"1 Yohana","chapter":"4","verse":"9","text":"Nnoongo ngalaya kupalana kwakwe kwito twenga kukunkinga Mwana jwakwe jwa jika padunia, kupala tube na bwomi kundela jakwe."},{"book":"1 Yohana","chapter":"4","verse":"10","text":"Kupalana kwa kweli nga kongo, ngiti tweje tatutumbula kumpala Nnoongo, nambu jwombe ngatupala nu kunkinga Mwana abe lilumbo likutubokea mabaja gito."},{"book":"1 Yohana","chapter":"4","verse":"11","text":"Makalongo bango, andaibi Nnoongo ngatupala yenie, mmanya, natwenga tupaligwa kupalana."},{"book":"1 Yohana","chapter":"4","verse":"12","text":"Abije mundu jwababweni ana Nnoongo, nambu anda tupaline, Nnoongo atama nkati jito, nu kupalana kwakwe kulengani nkati jito."},{"book":"1 Yohana","chapter":"4","verse":"13","text":"Tumanyi kutenda tutama nkati jakwe, najwombe abi nkati jito, gambu jwombe atupile Uhuke jwakwe."},{"book":"1 Yohana","chapter":"4","verse":"14","text":"Twenga tuloile nu kuchalakicha kutenda Awawa ngabankinga Mwana jwabe abe Nkomboi jwa padunia."},{"book":"1 Yohana","chapter":"4","verse":"15","text":"Kila mundu jwalenga kung'omo jakwe kutenda Yesu nga Mwana jwa Nnoongo, Nnoongo atama nkati ja mundu jwenio, na jwenio atama pamwe na Nnoongo."},{"book":"1 Yohana","chapter":"4","verse":"16","text":"Kuyenie twenga tumanyi nu tubikuamini kupalana kwakweti Nnoongo kwito twenga."},{"book":"1 Yohana","chapter":"4","verse":"17","text":"Tube andi pabi Kilisto nu kutama kukupalana padunia pano, kupalana kwakwe kulenganile nkati jito tujogopaje Nnoongo lichoba lyapakahukumu bandu boa."},{"book":"1 Yohana","chapter":"4","verse":"18","text":"Apabi na mapalano kujogopaje, elo, mapalano ga kweli kukuboya kujogopa kwoa. Mundu juna kujogopa tango anabe telaje mumapalano, bandu bajogopa gambu kubi hukumu."},{"book":"1 Yohana","chapter":"4","verse":"19","text":"Twenga tukweti mapalano magambu Nnoongo nga ojwatumbula kutupala."},{"book":"1 Yohana","chapter":"4","verse":"20","text":"Mundu anda alenga ampala Nnoongo, kongo akanchimwa nnongomundu, jwenio alenga nhwangi. Gambu mundu jwanga mpala nnongomundu ojwammona, kuotwaje kumpala Nnoongo jwanga mmona."},{"book":"1 Yohana","chapter":"4","verse":"21","text":"Kuyenie jenje nga amuli jatupa Kilisto, ojwampala Nnoongo uyo apaligwa kumpala nnongomundu."}]}