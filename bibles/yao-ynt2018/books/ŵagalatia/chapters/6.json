{"data":[{"book":"Ŵagalatia","chapter":"6","verse":"1","text":"Achalongo achinjangu, iŵaga mundu chapanganye sambi, ŵanyamwe ŵankulongoswa ni Mbumu jwa Akunnungu munjamuche mundu jo kwa kulitimalika. Nambo nlilolechesye mwachinsyene kuti nkalinjikwa."},{"book":"Ŵagalatia","chapter":"6","verse":"2","text":"Njigalilane misigo, kwakupanganya yeleyo chingamalichisye malajisyo ga Kilisito."},{"book":"Ŵagalatia","chapter":"6","verse":"3","text":"Pakuŵa mundu aliganisyaga kuti ŵelewo ali chindu, namuno ŵelewo nganaŵa chindu, akulilambusya asyene."},{"book":"Ŵagalatia","chapter":"6","verse":"4","text":"Nambo jwalijose alolechesye yakuti pakutama. Iŵaga akutama yambone, chakombole kusangalalila nsyene pangalilandanya ni utame wa mundu jwine."},{"book":"Ŵagalatia","chapter":"6","verse":"5","text":"Pakuŵa jwalijose chalamulikwe kwa ipanganyo yakwe nsyene."},{"book":"Ŵagalatia","chapter":"6","verse":"6","text":"Mundu jwalijose jwakujiganywa Ngani Jambone akusachilwa angaŵile jwakunjiganya indu yambone yakwete."},{"book":"Ŵagalatia","chapter":"6","verse":"7","text":"Nkalambusyana, Akunnungu ngakutendelwa chipongwe, pakuŵa chachili chose chakupanda mundu, chelecho ni chaagungule."},{"book":"Ŵagalatia","chapter":"6","verse":"8","text":"Pakuŵa mundu jwakupanda kwakusikuya tama syangalumbana syapagwile nasyo, chaagungule uwonasi nambo jwakupanda kwa kulongoswa ni Mbumu jwa Akunnungu, chagungule umi wa moŵa gose pangali mbesi."},{"book":"Ŵagalatia","chapter":"6","verse":"9","text":"Sooni tukapela kutendekanya yambone, pakuŵa naga ngatukupwa ntima chitugungule kwa katema kakwe."},{"book":"Ŵagalatia","chapter":"6","verse":"10","text":"Nipele, kila patukukola lipesa, twatendele ŵandu wose indu yambone, nnopennope kwa achinjetu ŵakunkulupilila Che Yesu."},{"book":"Ŵagalatia","chapter":"6","verse":"11","text":"Nlole inguti pakunnembela malembo gamakulungwa kwa nkono wangu nansyene!"},{"book":"Ŵagalatia","chapter":"6","verse":"12","text":"Aŵala wose ŵakusaka kuloleka ŵakusalala kwa indu ya mchiilu ni ŵakunkanganichisya ŵanyamwe mmumbale. Akupanganya yeleyo kuti anasauche kwa ligongo lya kujiganya pe nkati nsalaba wa Kilisito."},{"book":"Ŵagalatia","chapter":"6","verse":"13","text":"Pakuŵa namose ŵaumbele ŵala ngakugapilikanichisya Malajisyo, nambo akusaka ŵanyamwe mmumbaswe akombole kulifuna kuti ntekwajitichisya ligongo lya kuumbala kwa iilu yenu."},{"book":"Ŵagalatia","chapter":"6","verse":"14","text":"Nambo une ngangulifuna kwa chachili chose, ikaŵe ngulifunila kuŵambikwa pansalaba Ambuje ŵetu Che Yesu Kilisito, pakuŵa kwa litala lya nsalaba wo, indu yose ya pachilambo ili yangalimate kukwangu ligongo ndili nti mundu juwile kwa indu yo."},{"book":"Ŵagalatia","chapter":"6","verse":"15","text":"Pakuŵa kuumbala atamuno ungaumbala ngaŵa chindu, nambo chindu chachikulungwa chili mundu kutendekwa jwasambano."},{"book":"Ŵagalatia","chapter":"6","verse":"16","text":"Ni wose ŵakukulupilila yeleyo, ngwasachila chitendewele ni chanasa, ŵandu ŵa ku Isilaeli, ni ŵandu wose ŵa Akunnungu."},{"book":"Ŵagalatia","chapter":"6","verse":"17","text":"Chitandile sambano anaasausye mundu sooni nkati indu yi, pakuŵa ngwete chimanyisyo pa chiilu pangu chachikulosya kuti une ndili jwakwe Che Yesu Kilisito."},{"book":"Ŵagalatia","chapter":"6","verse":"18","text":"Achalongo achinjangu, upile wa Ambuje ŵetu Che Yesu Kilisito utame ni ŵanyamwe wose. Eloo."}]}