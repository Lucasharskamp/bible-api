{"data":[{"book":"Ọrụ Ndị Ozi","chapter":"18","verse":"1","text":"Ka nke a mechara, Pọl hapụrụ Atens gaa Kọrint."},{"book":"Ọrụ Ndị Ozi","chapter":"18","verse":"2","text":"Nʼebe ahụ o zutere otu onye Juu a mụrụ nʼobodo Pọntọs, onye a na-akpọ Akwila. Ya na nwunye ya Prisila sitere Itali Klọdiọs nyere iwu ka a chụpụ ndị Juu site nʼobodo Rom. Pọl gara hụ ha,"},{"book":"Ọrụ Ndị Ozi","chapter":"18","verse":"3","text":"nʼihi na ha na-arụ otu ọrụ, o binyere ha, sokwara ha rụkọọ ọrụ nʼihi na ha bụ ndị na-akpa akwa e ji ama ụlọ ikwu."},{"book":"Ọrụ Ndị Ozi","chapter":"18","verse":"4","text":"Ụbọchị izuike niile, ọ na-arụ ụka nʼụlọ nzukọ ha na-agbalị ime ka ndị Juu na ndị Griik kwere."},{"book":"Ọrụ Ndị Ozi","chapter":"18","verse":"5","text":"Mgbe Saịlas na Timoti sitere na Masidonia bịa, Pọl tinyere oge ya niile ikwusa okwu na ịkọwara ndị Juu na Jisọs bụ Kraịst ahụ."},{"book":"Ọrụ Ndị Ozi","chapter":"18","verse":"6","text":"Mgbe ọbụla ha megidere ya ma kparịa ya, ọ na-efecha uwe ya, sị ha, “Ọbara unu dị unu nʼisi, aka m dị ọcha. Malite ugbu a, aga m agakwuru ndị mba ọzọ.”"},{"book":"Ọrụ Ndị Ozi","chapter":"18","verse":"7","text":"O siri nʼebe ahụ pụọ, gaa nʼụlọ otu nwoke a na-akpọ Taịtọs Jọstus, onye na-asọpụrụ na-efekwa Chineke ofufe. Ụlọ ya dị nso nʼụlọ nzukọ ndị Juu."},{"book":"Ọrụ Ndị Ozi","chapter":"18","verse":"8","text":"Krispọs onyeisi nʼụlọ nzukọ ahụ na ezinaụlọ ya niile kweere nʼOnyenwe anyị. Ọtụtụ ndị ọzọ bi na Kọrint nụrụ okwu ahụ, kwere, e mee ha baptizim."},{"book":"Ọrụ Ndị Ozi","chapter":"18","verse":"9","text":"Onyenwe anyị gwara Pọl nʼọhụ nʼotu abalị sị, “Atụla egwu, kwusie okwu ike, emechikwala ọnụ gị."},{"book":"Ọrụ Ndị Ozi","chapter":"18","verse":"10","text":"Nʼihi na anọnyeere m gị. Ọ dịkwaghị onye ọbụla pụrụ imerụ gị ahụ. Enwekwara m ọtụtụ mmadụ nʼime obodo a.”"},{"book":"Ọrụ Ndị Ozi","chapter":"18","verse":"11","text":"Ọ nọgidere ebe ahụ otu afọ na ọkara. Ọ na-ezikwa ndị mmadụ okwu Chineke."},{"book":"Ọrụ Ndị Ozi","chapter":"18","verse":"12","text":"Mgbe Galio malitere ịchị achị nʼobodo Akaịa, ndị Juu bidoro omume ọjọọ megide Pọl. Nʼikpeazụ, ha dupụtara ya, gaa nʼụlọikpe."},{"book":"Ọrụ Ndị Ozi","chapter":"18","verse":"13","text":"Ha sịrị, “Nwoke a na-amanye ndị mmadụ ka ha na-ekpere Chineke nʼụzọ megidere iwu.”"},{"book":"Ọrụ Ndị Ozi","chapter":"18","verse":"14","text":"Ma mgbe Pọl chọrọ ikwu okwu, Galio sịrị ndị Juu ahụ, “Agaara m enwe ndidi gee unu ntị ma ọ bụrụ na okwu a gbasara mmejọ mmadụ mejọrọ ibe ya, maọbụ arụ mmadụ mere megide obodo."},{"book":"Ọrụ Ndị Ozi","chapter":"18","verse":"15","text":"Ma ebe unu na-ekwu ihe banyere okwu na aha dị iche iche nakwa iwu unu, gaanụ dozie ya nʼonwe unu. Agaghị m abụ onye ikpe okwu ihe ndị dị otu a.”"},{"book":"Ọrụ Ndị Ozi","chapter":"18","verse":"16","text":"O sitere nʼime ụlọ ikpe ya chụpụ ha."},{"book":"Ọrụ Ndị Ozi","chapter":"18","verse":"17","text":"Ha jidere Sostenis, onye bụ onyeisi ụlọ nzukọ ahụ tie ya ihe nke ukwuu nʼọnụ ụzọ ụlọ ikpe ahụ. Ma Galio emeghị dịka ọ maara ihe na-eme nʼebe ahụ."},{"book":"Ọrụ Ndị Ozi","chapter":"18","verse":"18","text":"Mgbe ọ nọsịrị nʼebe ahụ ọtụtụ ụbọchị, Pọl sịrị ndị kwere ekwe nọ nʼebe ahụ ka ha nọdụnụ nke ọma, ma si nʼebe ahụ banye nʼụgbọ mmiri ruo Siria. Prisila na Akwila sokwaara ya gaa. Nʼobodo a na-akpọ Senkria, ọ kpụchara agịrị isi ya, nʼihi nkwa o kwere."},{"book":"Ọrụ Ndị Ozi","chapter":"18","verse":"19","text":"Mgbe ha rutere Efesọs, ọ hapụrụ ha nʼebe ahụ, ma o bu ụzọ banye nʼụlọ nzukọ ebe ya na ndị Juu nwere mkparịta ụka."},{"book":"Ọrụ Ndị Ozi","chapter":"18","verse":"20","text":"Ma mgbe ha rịọrọ ya ka ọ nọnyetụkwuoro ha ogologo oge, ọ kweghị."},{"book":"Ọrụ Ndị Ozi","chapter":"18","verse":"21","text":"Mgbe ọ na-ahapụ, ọ sịrị ha, “Ọ bụrụ na Chineke kwe, aga m alọghachikwute unu ọzọ.” Emesịa ọ banyere nʼụgbọ hapụ Efesọs."},{"book":"Ọrụ Ndị Ozi","chapter":"18","verse":"22","text":"Mgbe ọ kwụsịrị na Sizaria, ọ gara leta chọọchị dị nʼebe ahụ kelee ha. Emesịa, ọ gara nʼihu ruo Antiọk."},{"book":"Ọrụ Ndị Ozi","chapter":"18","verse":"23","text":"Mgbe ọ nọsịrị nwa oge nta nʼebe ahụ, ọ sitere nʼebe ahụ pụọ jegharịa nʼakụkụ obodo Galeshịa na Frigia na-agba ndị na-eso ụzọ ahụ ume."},{"book":"Ọrụ Ndị Ozi","chapter":"18","verse":"24","text":"Ma otu nwoke onye Juu, aha ya bụ Apọlọs, onye Alegzandria bịara na Efesọs. Ọ bụ onye ọka okwu, bụrụkwa onye maara ihe edere nʼAkwụkwọ Nsọ nke ọma."},{"book":"Ọrụ Ndị Ozi","chapter":"18","verse":"25","text":"Nwoke a natara ozizi banyere ụzọ Onyenwe anyị. O sitekwara nʼịnụ ọkụ nke obi kuzie nnọọ ihe ziri ezi banyere Jisọs. Ma ihe ọ maara bụ naanị ihe gbasara baptizim Jọn mere."},{"book":"Ọrụ Ndị Ozi","chapter":"18","verse":"26","text":"Ma ọ nọgidesịrị ike na-ekwuwa okwu nʼụlọ nzukọ. Mgbe Prisila na Akwila nụrụ okwu ya, ha jekwuru ya, duru ya gaa nʼụlọ, were nwayọọ kọwaara ya ihe niile banyere ụzọ Chineke."},{"book":"Ọrụ Ndị Ozi","chapter":"18","verse":"27","text":"Mgbe o zubere ịga obodo Akaịa, ndị ụmụnna gbara ya ume. Ha degaara ndị na-eso ụzọ Onyenwe anyị nọ nʼebe ahụ akwụkwọ ka ha nabata ya. Mgbe ọ bịaruru, Onyenwe anyị sitere nʼaka ya mee ka amara ya baa ụba nʼebe ndị kwere ekwe nọ."},{"book":"Ọrụ Ndị Ozi","chapter":"18","verse":"28","text":"Nʼihi na nʼihu ndị mmadụ niile, o guzoro kwuo okwu megide ozizi ọjọọ na ịrụ ụka niile nke ndị Juu. O gosiri ha site nʼakwụkwọ nsọ na Jisọs bụ Kraịst ahụ."}]}