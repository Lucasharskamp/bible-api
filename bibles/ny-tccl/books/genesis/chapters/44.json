{"data":[{"book":"Genesis","chapter":"44","verse":"1","text":"Pambuyo pake Yosefe analamulira wantchito wa mʼnyumba mwake kuti, “Adzazire chakudya anthuwa mʼmatumba mwawo monga mmene anganyamulire, ndipo uwayikire ndalama zawo pakamwa pa matumba awowo."},{"book":"Genesis","chapter":"44","verse":"2","text":"Tsono uyike chikho changa cha siliva chija, pakamwa pa thumba la wamngʼono kwambiriyu pamodzi ndi ndalama zake za chakudya” Ndipo iye anachita monga Yosefe ananenera."},{"book":"Genesis","chapter":"44","verse":"3","text":"Mmawa kutacha anthu aja analoledwa kuti apite ndi abulu awo."},{"book":"Genesis","chapter":"44","verse":"4","text":"Atangotuluka mu mzinda muja, koma asanapite patali, Yosefe anati kwa wantchito wake, “Nyamuka atsatire anthu aja msanga. Ndipo ukawapeza, uwafunse kuti, ‘Bwanji mwabwezera zoyipa ndi zabwino?"},{"book":"Genesis","chapter":"44","verse":"5","text":"Mwaberanji chikho chimene mbuye wanga amamweramo ndi kugwiritsa ntchito akafuna kuwombeza? Chimene mwachitachi ndi chinthu choyipa.’ ”"},{"book":"Genesis","chapter":"44","verse":"6","text":"Wantchito uja atawapeza ananena mawu anawuzidwa aja."},{"book":"Genesis","chapter":"44","verse":"7","text":"Koma iwo anati kwa iye, “Kodi mbuye wanga mukuneneranji zimenezi? Sizingatheke ndi pangʼono pomwe kuti antchito anufe nʼkuchita zoterozo ayi!"},{"book":"Genesis","chapter":"44","verse":"8","text":"Paja ife pobwera kuchokera ku Kanaani tinatenga ndalama kubwezera zimene tinazipeza mʼmatumba mwathu. Ndiye pali chifukwa chanji kuti tikabe siliva kapena golide mʼnyumba mwa mbuye wanu?"},{"book":"Genesis","chapter":"44","verse":"9","text":"Ngati wantchito wanu wina pano atapezeka nacho chikhocho, ameneyo aphedwe ndipo ena tonsefe tidzakhala akapolo anu, mbuye wathu.”"},{"book":"Genesis","chapter":"44","verse":"10","text":"Iye anati, “Chabwino, tsono zikhale monga mwaneneramu. Komatu aliyense amene angapezeke nacho chikhocho adzakhala kapolo wanga, ndipo ena nonsenu muzipita mwaufulu.”"},{"book":"Genesis","chapter":"44","verse":"11","text":"Tsono onse anafulumira kutsitsa pansi aliyense thumba lake ndi kulitsekula."},{"book":"Genesis","chapter":"44","verse":"12","text":"Kenaka anayamba kufufuza, kuyambira pa wamkulu mpaka pa wamngʼono. Ndipo chikhocho chinapezeka mʼthumba mwa Benjamini."},{"book":"Genesis","chapter":"44","verse":"13","text":"Apo onse anangʼamba zovala zawo ndi chisoni. Ndipo anasenzetsa abulu katundu wawo nabwerera ku mzinda konkuja."},{"book":"Genesis","chapter":"44","verse":"14","text":"Pamene Yuda ndi abale ake ankafika ku nyumba kwa Yosefe nʼkuti Yosefe akanali komweko. Ndipo anadzigwetsa pansi pamaso pake."},{"book":"Genesis","chapter":"44","verse":"15","text":"Yosefe anafunsa kuti, “Nʼchiyani mwachitachi? Kodi simudziwa kuti munthu ngati ine ndikhoza kuona zinthu mwakuwombeza?”"},{"book":"Genesis","chapter":"44","verse":"16","text":"Yuda anayankha, “Kodi tinganenenji kwa mbuye wanga? Tinena chiyani? Tingadzilungamitse bwanji? Mulungu waulula kulakwa kwa antchito anu. Ndipo tsopano ndife akapolo a mbuye wanga, ife tonse pamodzi ndi amene wapezeka ndi chikhocho.”"},{"book":"Genesis","chapter":"44","verse":"17","text":"Koma Yosefe anati, “Sindingachite choncho ayi! Yekhayo amene wapezeka ndi chikhocho ndi amene akhale kapolo wanga. Ena nonsenu, bwererani kwa abambo anu mu mtendere.”"},{"book":"Genesis","chapter":"44","verse":"18","text":"Ndipo Yuda anamuyandikira iye nati, “Chonde mbuye wanga mulole kapolo wanune ndinene mawu pangʼono kwa mbuye wanga. Musandipsere mtima, kapolo wanune, popeza inu muli ngati Farao yemwe."},{"book":"Genesis","chapter":"44","verse":"19","text":"Mbuye wanga munafunsa akapolo anufe kuti, ‘Kodi muli ndi abambo anu kapena mʼbale wanu?’"},{"book":"Genesis","chapter":"44","verse":"20","text":"Ndipo ife tinayankha, ‘Inde mbuye wathu, ife tili ndi abambo athu wokalamba, ndipo pali mwana wamwamuna wamngʼono amene anabadwa abambo athu atakalamba kale. Mʼbale wake anafa ndipo ndi yekhayo mʼmimba mwa amayi ake amene watsala ndipo abambo ake amamukonda.’"},{"book":"Genesis","chapter":"44","verse":"21","text":"“Ndipo inu munatiwuza kuti, ‘Mubwere naye kwa ine kuti ndidzamuone ndekha.’"},{"book":"Genesis","chapter":"44","verse":"22","text":"Ife tinati, ‘Mbuye wathu, mnyamatayo sangasiye abambo ake, akawasiya ndiye kuti abambo akewo adzafa.’"},{"book":"Genesis","chapter":"44","verse":"23","text":"Koma inu munatichenjeza kuti, ‘Pokhapokha mutabwera naye mʼbale wanu wamngʼono kwambiri, simudzandionanso.’"},{"book":"Genesis","chapter":"44","verse":"24","text":"Ndiye pamene tinafika kwa kapolo wanu, abambo athu tinawawuza zonse zimene munanena."},{"book":"Genesis","chapter":"44","verse":"25","text":"“Abambo athu anatiwuza kuti, ‘Pitaninso mukagule kachakudya pangʼono.’"},{"book":"Genesis","chapter":"44","verse":"26","text":"Koma tinati, ‘Sitingathe kupitanso. Sitingapite pokhapokha mngʼono wathuyu apite nafe chifukwa munthu uja anati sitingaonane naye ngati mngʼono wathuyu sakhala nafe.’"},{"book":"Genesis","chapter":"44","verse":"27","text":"“Koma kapolo wanu, abambo athu anatiwuza kuti, ‘Inu mukudziwa kuti mkazi wanga anandiberekera ana aamuna awiri."},{"book":"Genesis","chapter":"44","verse":"28","text":"Mmodzi wa iwo anandisiya. Ine ndimati anadyedwa ndi chirombo popeza sindinamuonenso mpaka lero."},{"book":"Genesis","chapter":"44","verse":"29","text":"Tsopano mukanditengeranso uyu, nakaphedwa mu njira ndiye kuti mudzandikankhira ku manda ndi chisoni.’"},{"book":"Genesis","chapter":"44","verse":"30","text":"“Tsono ngati tizibwerera kwa mtumiki wanu, abambo athu popanda mnyamatayu, amene moyo wa abambo ake uli pa iyeyu,"},{"book":"Genesis","chapter":"44","verse":"31","text":"ndipo akakaona kuti mnyamatayu palibe, basi akafa. Ife tidzakhala ngati takankhira abambo athu ku manda ndi chisoni."},{"book":"Genesis","chapter":"44","verse":"32","text":"Ndiponsotu ine ndinadzipereka kwa abambo anga kukhala chikole chotsimikiza kuti mnyamatayu ndidzamuteteza, ndipo ndinati, ‘Ngati sindibwerera naye mnyamatayu kwa inu, ndiye kuti ndidzakhala wochimwira inu abambo anga moyo wanga wonse.’"},{"book":"Genesis","chapter":"44","verse":"33","text":"“Tsono, chonde mulole kuti ine kapolo wanu nditsalire kuno kukhala kapolo wa mbuye wathu mʼmalo mwa mnyamatayu. Koma iye apite pamodzi ndi abale akewa."},{"book":"Genesis","chapter":"44","verse":"34","text":"Ndingabwerere bwanji kwa abambo anga ngati sindingapite ndi mnyamatayu? Ayi! Sindifuna kukaona tsoka limene lingakagwere abambo anga.”"}]}