{"data":[{"book":"Waefeso","chapter":"2","verse":"1","text":"Aho umwaka mweye mukala kamba mufa mbuli ya ubananzi na nzambi zenu."},{"book":"Waefeso","chapter":"2","verse":"2","text":"Kipindi kija mukala kwa ubananzi na kukweleleza gehile ga wanhu wa mwiisi ino, mukala momtegeleza mtawala wa gehile wa undewa wa ulanga, loho ija yowatawala wanhu iwoleka kumtegeleza Imulungu."},{"book":"Waefeso","chapter":"2","verse":"3","text":"Na siye wose tukala kamba wao, na tukala kwa kukweleleza usulukilo wihile uli mgati mmwetu, na tusang'hana mbuli zija zinogeligwe na ng'huli zetu na nzewele zetu. Kamba vitukalile, kamba viweli wanhu wayagwe, tumgevuza Imulungu na tulondigwa kutaguswa."},{"book":"Waefeso","chapter":"2","verse":"4","text":"Lakini Imulungu kana bazi ng'hani. Na katunogela kwa unogelwa mkulu,"},{"book":"Waefeso","chapter":"2","verse":"5","text":"hata vitukalile tofa kwa nzambi, katutenda wagima hamoja na Kilisito. Kwa ng'hekewa ya Imulungu mweye mukomboligwa."},{"book":"Waefeso","chapter":"2","verse":"6","text":"Kwa kuilumba na Yesu Kilisito, Imulungu katuzilibula hamoja nayo, tukale nayo kuulanga."},{"book":"Waefeso","chapter":"2","verse":"7","text":"Vivo viyalondile kulagusa kwa kipindi chose chonda kize ukulu wa ng'hekewa yake iyatugwee kwa unogelwa kwa kuilumba kwetu na Yesu Kilisito."},{"book":"Waefeso","chapter":"2","verse":"8","text":"Kubitila ng'hekewa ya Imulungu mukomboligwa kwa kumtamanila. Mbuli ino hailawilile kwa udahi wenu, lakini ilawilila kwa nhunza ya Imulungu,"},{"book":"Waefeso","chapter":"2","verse":"9","text":"hailawilile kwa sang'hano zenu, avo munhu yoyose sambi yaitape."},{"book":"Waefeso","chapter":"2","verse":"10","text":"Siye twa sang'hano ya makono ga Imulungu, na kwa kuilumba na Yesu Kilisito, Imulungu katuumba ili tukale kwa kusang'hana mbuli zinogile ziyatutandile tuzisang'hane."},{"book":"Waefeso","chapter":"2","verse":"11","text":"Avo, mweye wanhu hamwili Wayahudi kwa kuvumbuka, mukemigwa, “Wanhu hawengile kumbi,” na Wayahudi oikema, “Wanhu wengile kumbi,” wao wengila kumbi mzing'huli zao, kulagusa kuwa wanhu wa Imulungu, kumbukeni vimukalile aho umwaka."},{"book":"Waefeso","chapter":"2","verse":"12","text":"Vivija, kipindi kija mweye mukala hamuilumbile na Kilisito. Mukala wanhu baki na hamukalile mna iwanhu wasaguligwe na Imulungu, mukala mwabule fungu jojose mna gamalagano ga Imulungu gayawalongele wanhu zake, mukala mwabule cha kutamanila na mukala mwabule Imulungu."},{"book":"Waefeso","chapter":"2","verse":"13","text":"Aho umwaka mukala kutali na Imulungu, lakini sambi, kwa kuilumba na Yesu Kilisito, mugaligwa behi kwa damu ya Kilisito."},{"book":"Waefeso","chapter":"2","verse":"14","text":"Kwavija Kilisito mwenyego katugalila tindiwalo kwa kuwatenda Wayahudi na wanhu haweli Wayahudi kinhu kimoja. Kwa kulava lukuli lwake mwenyego kamba nhosa kasegesa kuihila kwao, kuigalile na senyenge ikalile yowagola."},{"book":"Waefeso","chapter":"2","verse":"15","text":"Kagasegesa Malagizo ga Wayahudi na vihendo vake, ili kulawa mzing'holo azo mbili yatende lukolo lumoja lwa sambi kwa kuilumba nayo mwenyego na avo kugala tindiwalo."},{"book":"Waefeso","chapter":"2","verse":"16","text":"Kwa kulava nhosa lukuli lwake mumsalaba Kilisito kasegesa kuihila kwao, kazitenda ng'holo azo ziilumbe ziwe kinhu kimoja kamba lukuli na kuzitenda zimbwelele Imulungu."},{"book":"Waefeso","chapter":"2","verse":"17","text":"Avo Kilisito keza kuwapetela Mbuli Inogile igala tindiwalo kumwenu, mweye wanhu hamwili Wayahudi, mukalile kutali na Imulungu na vivija kwa Wayahudi wakalile behi na Imulungu."},{"book":"Waefeso","chapter":"2","verse":"18","text":"Avo kubitila Kilisito siye wose, Wayahudi na wanhu haweli Wayahudi, todaha kumcholela Tata kwa Loho imoja Yang'alile."},{"book":"Waefeso","chapter":"2","verse":"19","text":"Avo mweye wanhu hamwili Wayahudi sambi hamwili wanhu baki hebu wanhu wa kutali, mweye sambi mwa wenekae hamoja na wanhu wa Imulungu na mwa wanhu wa lukolo lwa Imulungu."},{"book":"Waefeso","chapter":"2","verse":"20","text":"Na mweye vivija muzengwa mna ichandusilo kikigwe na watumigwa na watula ndagu wa Imulungu. Nayo Yesu Kilisito mwenyego ayo dibwe kulu da chandusilo."},{"book":"Waefeso","chapter":"2","verse":"21","text":"Avo Kilisito mwenyego ayo yogogeleza ng'anda yose na kuitenda ikule iwe ng'anda ing'alile ya Imulungu ilavigwe kwa Mndewa."},{"book":"Waefeso","chapter":"2","verse":"22","text":"Kwa kuilumba na Kilisito, na mweye vivija mozengwa hamoja na wayagwe wose, Imulungu yakale kumwenu kubitila Loho wake Yang'alile."}]}