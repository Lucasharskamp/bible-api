{"data":[{"book":"Isaiah","chapter":"16","verse":"1","text":"Mai di waahale Sela i lodo di anggowaa, nia daangada o Moab gu hagau di nadau siibi e kisakis gi tangada dela e dagi i Jerusalem."},{"book":"Isaiah","chapter":"16","verse":"2","text":"Digaula ga talitali i taalinga di monowai Arnon, e heehee de noho baba gi mua mo gi muli, gadoo be nia manu ma ga hagabagi gi daha mo nadau waehongo."},{"book":"Isaiah","chapter":"16","verse":"3","text":"Digaula e helekai gi nia daangada o Judah, “Hagia mai gi gimaadou nia mee ala belee hai. Abaabalia gimaadou, be dahi laagau dono malu magalillili i di oodee, hagamolooloo ina gimaadou gi lala godou malu. Gimaadou digau llele hagammuni, benabena ina gimaadou hagammuni."},{"book":"Isaiah","chapter":"16","verse":"4","text":"Dumaalia mai gimaadou gii noho i di godou henua. Abaabalia gimaadou gi daha mo digau ala e hiihai e daaligi gimaadou.”"},{"book":"Isaiah","chapter":"16","verse":"5","text":"Tangada e dahi i di hagadili o David gaa hai di king, gaa dagi nia daangada i di hagadonu mo di aloho. Mee ga limalima di hai di mee dela e donu, gaa hai gi modongoohia bolo di tonu e hai gii hai.)"},{"book":"Isaiah","chapter":"16","verse":"6","text":"Digau Judah ga helekai, “Gimaadou gu longono bolo digau Moab e bida hagalaamua ginaadou. Gimaadou e iloo di nadau hagamuamua mo halahalau, malaa, nadau hagaamu ginaadou la ono hadinga ai.”"},{"book":"Isaiah","chapter":"16","verse":"7","text":"Digau Moab ga tangitangi idimaa go nadau haingadaa ala e hagaduadua ginaadou. Digau huogodoo ga tangitangi i di nadau langahia nia meegai humalia nogo gai go ginaadou i lodo di waahale o Kir Heres. Digaula gu deai nadau hagadagadagagee ai."},{"book":"Isaiah","chapter":"16","verse":"8","text":"Nia hadagee hoohoo gi Heshbon mono hadagee waini o Sibmah la guu mmade, go nia hadagee ala nogo inuinu ai nia dagi o nnenua gi libaliba. Di madagoaa e dahi, nia laagau waini guu tomo gi daha guu dau di waahale Jazer, mo gi dua gi lodo di anggowaa, mo gi dai gi di baahi i golo di Tai Mmade."},{"book":"Isaiah","chapter":"16","verse":"9","text":"Au e dangidangihia gi nia laagau waini o Sibmah gadoo be dogu dangihia gi Jazer. Au e halidangi gi Heshbon mo Elealeh, idimaa deai di hagi huwa laagau e hagatenetene nia daangada ai."},{"book":"Isaiah","chapter":"16","verse":"10","text":"Tangada e tenetene i lodo di gowaa tomo humalia dolomeenei ai. Tangada e wolowolo be dadaahili i lodo nia hadagee waini ai. Tangada e dagadagahi ana ‘grape’ e hai nia waini ai. Nia wolowolo tenetene la gu hagaodi."},{"book":"Isaiah","chapter":"16","verse":"11","text":"Ogu lodo gu manawa gee gi Moab, ge dangidangihia gi Kir Heres."},{"book":"Isaiah","chapter":"16","verse":"12","text":"Digau Moab e hagamahi huoloo e hulahula gi nadau gowaa daumaha i tomo nia gonduu, mo i lodo nadau hale daumaha, e dalodalo, gei dono hadinga ang gi digaula ai."},{"book":"Isaiah","chapter":"16","verse":"13","text":"Aanei nnelekai Dimaadua ne helekai ai i Moab i mua."},{"book":"Isaiah","chapter":"16","verse":"14","text":"Dolomeenei Dimaadua e helekai, “I lodo nia ngadau e dolu dogomaalia, di maluagina damana Moab ga hagalee. Digau hogoohi i ana daangada dogologo ga mouli, gei e paagege.”"}]}