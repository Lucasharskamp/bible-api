{"data":[{"book":"Ndari","chapter":"13","verse":"1","text":"Nake Jehova akĩĩra Musa atĩrĩ,"},{"book":"Ndari","chapter":"13","verse":"2","text":"“Tũma arũme amwe mathiĩ magathigaane bũrũri wa Kaanani, ũrĩa ngũhe andũ a Isiraeli. Tũma mũtongoria ũmwe wao, kuuma o mũhĩrĩga o mũhĩrĩga wa maithe mao.”"},{"book":"Ndari","chapter":"13","verse":"3","text":"Nake Musa agĩathĩkĩra watho wa Jehova, na agĩtũma andũ acio kuuma Werũ wa Parani. Andũ acio othe maarĩ atongoria a andũ a Isiraeli."},{"book":"Ndari","chapter":"13","verse":"4","text":"Maya nĩmo marĩĩtwa ma atongoria acio:"},{"book":"Ndari","chapter":"13","verse":"5","text":"kuuma mũhĩrĩga wa Simeoni, aarĩ Shafati mũrũ wa Hori;"},{"book":"Ndari","chapter":"13","verse":"6","text":"kuuma mũhĩrĩga wa Juda, aarĩ Kalebu mũrũ wa Jefune;"},{"book":"Ndari","chapter":"13","verse":"7","text":"kuuma mũhĩrĩga wa Isakaru, aarĩ Igali mũrũ wa Jusufu;"},{"book":"Ndari","chapter":"13","verse":"8","text":"kuuma mũhĩrĩga wa Efiraimu, aarĩ Hoshea mũrũ wa Nuni;"},{"book":"Ndari","chapter":"13","verse":"9","text":"kuuma mũhĩrĩga wa Benjamini, aarĩ Paliti mũrũ wa Rafu;"},{"book":"Ndari","chapter":"13","verse":"10","text":"kuuma mũhĩrĩga wa Zebuluni, aarĩ Gadieli mũrũ wa Sodi;"},{"book":"Ndari","chapter":"13","verse":"11","text":"kuuma mũhĩrĩga wa Manase (na nĩguo mũhĩrĩga wa Jusufu), aarĩ Gadi mũrũ wa Susi;"},{"book":"Ndari","chapter":"13","verse":"12","text":"kuuma mũhĩrĩga wa Dani, aarĩ Amieli mũrũ wa Gemali;"},{"book":"Ndari","chapter":"13","verse":"13","text":"kuuma mũhĩrĩga wa Asheri, aarĩ Sethuri mũrũ wa Mikaeli;"},{"book":"Ndari","chapter":"13","verse":"14","text":"kuuma mũhĩrĩga wa Nafitali, aarĩ Nahabi mũrũ wa Vofisi;"},{"book":"Ndari","chapter":"13","verse":"15","text":"kuuma mũhĩrĩga wa Gadi, aarĩ Geueli mũrũ wa Maki."},{"book":"Ndari","chapter":"13","verse":"16","text":"Macio nĩmo marĩĩtwa ma andũ arĩa Musa aatũmire magathigaane bũrũri ũcio. Nake Musa akĩgarũra rĩĩtwa rĩa Hoshea mũrũ wa Nuni akĩmũtua Joshua."},{"book":"Ndari","chapter":"13","verse":"17","text":"Rĩrĩa Musa aatũmire andũ acio magathigaane bũrũri wa Kaanani, aameerire atĩrĩ, “Ambatai mũtuĩkanĩrie Negevu, mũthiĩ bũrũri ũcio ũrĩ irĩma."},{"book":"Ndari","chapter":"13","verse":"18","text":"Tuĩriai bũrũri ũcio ũrĩa ũtariĩ, muone kana andũ akuo marĩ na hinya kana matirĩ hinya, o na kana nĩ aingĩ kana nĩ anini."},{"book":"Ndari","chapter":"13","verse":"19","text":"Ningĩ mũmenye bũrũri ũcio matũũraga ũhaana atĩa? Nĩ mwega kana nĩ mũũru? Matũũraga matũũra ma mũthemba ũrĩkũ? Nĩ mairigĩre na thingo cia hinya kana ti mairigĩre?"},{"book":"Ndari","chapter":"13","verse":"20","text":"Tĩĩri wakuo ũtariĩ atĩa? Nĩ mũnoru kana nĩ mũhĩnju? Kũrĩ mĩtĩ kana gũtirĩ? Geriai mũno mũrehe maciaro mamwe ma bũrũri ũcio.” (Hĩndĩ ĩyo nĩguo mĩthabibũ yaambagĩrĩria kwĩrua.)"},{"book":"Ndari","chapter":"13","verse":"21","text":"Tondũ ũcio makĩambata magĩthigaana bũrũri ũcio kuuma Werũ wa Zini nginya Rehobu, merekeire Lebo-Hamathu."},{"book":"Ndari","chapter":"13","verse":"22","text":"Mambatire matuĩkanĩirie Negevu na magĩkinya Hebironi kũrĩa Ahimani, na Sheshai, na Talimai, njiaro cia Anaki, maatũũraga. (Itũũra rĩa Hebironi rĩakĩtwo mĩaka mũgwanja mbere ya itũũra rĩa Zoani gwakwo bũrũri-inĩ wa Misiri.)"},{"book":"Ndari","chapter":"13","verse":"23","text":"Rĩrĩa maakinyire Kĩanda gĩa Eshikoli, magĩtema rũhonge rwarĩ na kĩmanjĩka kĩmwe gĩa thabibũ. Andũ eerĩ ao makĩrũkuuanĩra na mũtĩ, hamwe na makomamanga mamwe, na ngũyũ."},{"book":"Ndari","chapter":"13","verse":"24","text":"Naho handũ hau hagĩĩtwo Kĩanda gĩa Eshikoli nĩ ũndũ wa kĩmanjĩka kĩu gĩa thabibũ kĩrĩa andũ a Isiraeli acio maatemire ho."},{"book":"Ndari","chapter":"13","verse":"25","text":"Matukũ mĩrongo ĩna mathira magĩcooka kuuma gũthigaana bũrũri ũcio."},{"book":"Ndari","chapter":"13","verse":"26","text":"Nao magĩcooka kũrĩ Musa, na Harũni na kĩrĩndĩ gĩothe kĩa andũ a Isiraeli kũu Kadeshi o kũu Werũ-inĩ wa Parani. Kũu makĩhe Musa na Harũni, na kĩũngano gĩothe ũhoro ũcio na makĩmoonia maciaro ma bũrũri ũcio."},{"book":"Ndari","chapter":"13","verse":"27","text":"Makĩhe Musa ũhoro ũyũ: “Nĩtwatoonyire bũrũri ũrĩa watũtũmire, naguo nĩ bũrũri ũrĩ bũthi wa iria na ũũkĩ! Maya nĩmo maciaro maguo."},{"book":"Ndari","chapter":"13","verse":"28","text":"No rĩrĩ, andũ arĩa matũũraga kũu marĩ hinya, na matũũra mao nĩmairigĩre na thingo cia hinya, na nĩ manene mũno. O na ningĩ nĩtuonire njiaro cia Anaki kuo."},{"book":"Ndari","chapter":"13","verse":"29","text":"Aamaleki matũũraga kũu Negevu; Ahiti, na Ajebusi, na Aamori matũũraga bũrũri ũrĩa ũrĩ irĩma; Akaanani nao matũũraga ndwere-inĩ cia iria na hũgũrũrũ-inĩ cia Rũũĩ rwa Jorodani.”"},{"book":"Ndari","chapter":"13","verse":"30","text":"Nake Kalebu agĩkiria andũ acio o hau mbere ya Musa, akiuga atĩrĩ, “Nĩtwagĩrĩirwo nĩ kwambata tũthiĩ twĩnyiitĩre bũrũri ũcio, nĩ ũndũ no tũhote gwĩka ũguo.”"},{"book":"Ndari","chapter":"13","verse":"31","text":"No andũ arĩa maambatĩte nake makiuga atĩrĩ, “Tũtingĩtharĩkĩra andũ acio, marĩ na hinya gũtũkĩra.”"},{"book":"Ndari","chapter":"13","verse":"32","text":"Nao makĩhunjia ũhoro mũũru kũrĩ andũ a Isiraeli ũkoniĩ bũrũri ũcio maathigaanĩte. Makiuga atĩrĩ, “Bũrũri ũcio tũrathigaanire nĩ bũrũri ũgũtambuura andũ arĩa matũũraga kuo ũkamaniina biũ. Andũ arĩa othe tuonire kuo nĩ anene mũno."},{"book":"Ndari","chapter":"13","verse":"33","text":"Nĩtuonire Anefili kuo (njiaro cia Anaki, a kĩruka kĩa Anefili). Tweyonaga tũhaana ta ndaahi, o nao moonaga tũhaana o ta cio.”"}]}