{"data":[{"book":"Mwanduso","chapter":"28","verse":"1","text":"Isaka kamkema Yakobo, kamtambikila, kamulagiza yolonga, “Sikuusole mtwanzi wa kulawa Kanaani."},{"book":"Mwanduso","chapter":"28","verse":"2","text":"Genda Padani Alamu, mng'anda ya babu yako Besueli, ukasole imoja wa wandele wa mjomba wako Labani."},{"book":"Mwanduso","chapter":"28","verse":"3","text":"Imulungu yeli na Udahi wose yakutendele ganogile na yakugwee wana bwando, ili uwe tata wa makabila mengi."},{"book":"Mwanduso","chapter":"28","verse":"4","text":"Imulungu yakutendele ganogile gweye na ulelo wako kamba viyamtendele ganogile Abulahamu, usole isi ino yuukala kamba munhu baki, isi ija Imulungu iyamgwelele Abulahamu.”"},{"book":"Mwanduso","chapter":"28","verse":"5","text":"Avo, Isaka kamtuma Yakobo yachole, nayo Yakobo kachola Padani Alamu kwa Labani mwanage Besueli, imualamu. Labani kakala lumbu wa Lebeka mamao Yakobo na Esau."},{"book":"Mwanduso","chapter":"28","verse":"6","text":"Esau kajuwa kamba Isaka kamtambikila Yakobo na kakala yamtumile yachole Padani Alamu yakasole mwehe, na viyamtambikile kamulagiza sikuyamsole mtwanzi Mkanaani."},{"book":"Mwanduso","chapter":"28","verse":"7","text":"Vivija kajuwa kamba Yakobo kawategeleza tatake na mamake, kachola Padani Alamu."},{"book":"Mwanduso","chapter":"28","verse":"8","text":"Avo Esau kajuwa kamba tatake hawalondile watwanzi wa Kanaani."},{"book":"Mwanduso","chapter":"28","verse":"9","text":"Avo, leka waja iwatwanzi yawasolile toka mwaka, Esau kachola kwa Ishimaeli mwanage Abulahamu, kamsola Mahalati mndele wa Ishimaeli, lumbu jake Nebayosi."},{"book":"Mwanduso","chapter":"28","verse":"10","text":"Yakobo kasegela Beelisheba, kachola Halani."},{"book":"Mwanduso","chapter":"28","verse":"11","text":"Viyavikile hanhu kwavija zuwa dikala dihongile, kasola dibwe dimoja kasigamiza pala jake mdibwe dijo kawasa utulo."},{"book":"Mwanduso","chapter":"28","verse":"12","text":"Kalota nzozi, mwiinzozi kona kidando kulawa mwiisi mbaka kuulanga na wasenga wa kuulanga wakala odanda na kuhumuluka mkidando acho."},{"book":"Mwanduso","chapter":"28","verse":"13","text":"Mndewa kema mkidando acho kalonga, “Niye ayo Mndewa Imulungu, Imulungu wa Abulahamu na Imulungu wa Isaka tatako. Isi yuuwasile nokugwaa gweye na ulelo wako."},{"book":"Mwanduso","chapter":"28","verse":"14","text":"Ulelo wako omema kamba timbwisi da mwiisi na okwenela mwambu wa kudihongela zuwa na mwambu wa kudilawila zuwa, mwambu wa kasikazini na mwambu wa kusini. Kubitila gweye na ulelo wako ng'holo zose za mwiisi zomweda."},{"book":"Mwanduso","chapter":"28","verse":"15","text":"Niye na hamoja na gweye, kokose konda uchole niye nokulola na nokubweza mwiisi ino. Sikuleka mbaka vonda nisang'hane gaja ganikulongele.”"},{"book":"Mwanduso","chapter":"28","verse":"16","text":"Yakobo viyalamuke muutulo, kalonga, “Ukweli Mndewa Imulungu kabaha, na niye ng'hala sijuwile bule!”"},{"book":"Mwanduso","chapter":"28","verse":"17","text":"Yakobo kadumba na kalonga, “Hanhu hano hogela bwembwe, vinyona hano aho ng'anda ya Imulungu kuili na lwivi lwa kuulanga.”"},{"book":"Mwanduso","chapter":"28","verse":"18","text":"Imitondo yake Yakobo kasola didibwe diyasigamize kudipala jake kadisimika na uchanha yake kadigidila mavuta."},{"book":"Mwanduso","chapter":"28","verse":"19","text":"Hanhu aho kahakema Beseli, fambulo jake, “Ng'anda ya Imulungu,” lakini aho umwaka buga dijo dikala dokemigwa Luzu."},{"book":"Mwanduso","chapter":"28","verse":"20","text":"Abaho Yakobo kaiduwila kwa Imulungu, kalonga, “Kamba Imulungu kokuwa hamoja na niye na kuulola goya mwanza wangu na kungwaa ndiya na viwalo,"},{"book":"Mwanduso","chapter":"28","verse":"21","text":"na kamba nahabwela mgima ukae kwa tatangu, baho Mndewa kokuwa Imulungu wangu,"},{"book":"Mwanduso","chapter":"28","verse":"22","text":"na hanhu hano hanisimike dibwe dino hokuwa ng'anda ya Imulungu na vose vonda ungwelele nokulavila fungu da longo.”"}]}