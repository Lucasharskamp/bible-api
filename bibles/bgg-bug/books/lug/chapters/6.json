{"data":[{"book":"Lug","chapter":"6","verse":"1","text":"Jewish Thung pha Inai shii Isu yi phiug raig è dong srane luaramuii shii. Airo samoy pho è raig pha iwoi ji pho srane wad shii nan ne chie."},{"book":"Lug","chapter":"6","verse":"2","text":"Giak Pharisithek è sai, ithek ne Iphey shii arek rabo ne zen pha duiine Jewish Thung pha Inai shii hì thek ne nyie rek phlei?"},{"book":"Lug","chapter":"6","verse":"3","text":"Isu è ithek shii chang, “Nathek ne Dawid nane ai branthek chi-iyiy mage shii nyie rek pha ji atham ba bey?"},{"book":"Lug","chapter":"6","verse":"4","text":"6:4: Lew 24:9 Ai è Hamangkhung-aphuii hò hà wuii srane, Hamangkhung-aphuii shii zud pha iweb ji yie srane chie, chiih-è awai bran shii de phi ne chie yi. Thiichiih shii zud pha iweb ne phabi michie mua bie ro, gai hanyie è ji chie pha ne Iphey shii chun pha rek phro.”"},{"book":"Lug","chapter":"6","verse":"5","text":"Chiih-è Isu ne iidohhè yao, “Bran Dufuii ne Jewish Thung pha Inai pha Ithong ro.”"},{"book":"Lug","chapter":"6","verse":"6","text":"Dinpha Jewish Thung pha Inai shii Isu Jewthek misiahò hà wuii srane ithek shii yua. Thiisa hà wad phazoy shii slemriie pha bran de jia um."},{"book":"Lug","chapter":"6","verse":"7","text":"Giak Iphey yua pha masdothek nane giak Pharisithek ne Isu è chun pha blia rek muii rone nin yang mage ne Jewish Thung pha Inai shii gang phi bey ne wie riig ne rai."},{"book":"Lug","chapter":"6","verse":"8","text":"Ji shii Isu è ithek munow jithek thieg mage ne bran jishii yao, “Jai srane ibi hà wuii mage bo.” Ji pha bran ji è jai srane thiichiih shii riu."},{"book":"Lug","chapter":"6","verse":"9","text":"Chiihphado Isu è aishii yao, “Gu na shii sai, Jewish Thung pha Inai gethek Iphey shii nyie rek pha zen ga? Nong phi pha ji bey? Asi pha chun phi ji bey? Bran shii ragia rek phi pha ji bey? Asi pha chun phi pha ji bey?”"},{"book":"Lug","chapter":"6","verse":"10","text":"Ai è ithek shii zab shan ne riig srane ji pha bran shii yao,6:10: yao; giak jigizey shii umlijieg ne yao. “Naro wad phia mage bo.” Ai è ji è rek, chiih-è ai wad de wie rey dun."},{"book":"Lug","chapter":"6","verse":"11","text":"Ithek ne ji riig srane bajo lijieg ne Isu shii nyie rek sha pha fuang hà dun ne awaithek chung nung rai."},{"book":"Lug","chapter":"6","verse":"12","text":"Ji pha ishak shii Isu yi phiingduii hà sia pha wuii ne thiisa hà ji pha habiu zab Hamangkhung-aphuii shii sia ne rai."},{"book":"Lug","chapter":"6","verse":"13","text":"Hanai rey mage shii ai è awai samoythek shii awai moe hà ho srane snanyi shii gua, ai è ithek shii guaphasamoythek ro è beng ne ruii:"},{"book":"Lug","chapter":"6","verse":"14","text":"ithek ne Simon (hanyie shii ai è Phithar ro è de beng) chiih-è ikhuii Andrew shii; Jems nane Jon, Philiph nane Bartholomew,"},{"book":"Lug","chapter":"6","verse":"15","text":"Methiu nane Thomas, Alphayus pha dufuii Jems, chiih-è Simon (hanyie shii thiig moe pha bran rone ho muii pha ji),"},{"book":"Lug","chapter":"6","verse":"16","text":"Jems pha dufuii Judas, chiih-è Judas Iskharioth hanyie è khlam rek pha ji thek ro."},{"book":"Lug","chapter":"6","verse":"17","text":"Isu yi awairo guaphasamoythek rog phiing è thazam dun thog shii, ai yi ilieg pha ithua shii samoythek ibrog rog shii awairo boh pha samoythek rog shii riu, ji pha branthek ne Judea pho chiih-è Jerusalem pho chiih-è Thaire nane Sidon pha khamuii ring pha rajan phothek ro;"},{"book":"Lug","chapter":"6","verse":"18","text":"ithek ne airo miyao yoi pha chiih-è awaithek ro miiriie ji wie rek yi pha wuii phro. Chiih-è ibuii ragung è diig phi phothek de thiichiih wuii ne gang dun."},{"book":"Lug","chapter":"6","verse":"19","text":"Zab pha branthek è aishii khoh pha bidiang, nyieliieshii ai blu fuang khia ne ithek shii gang rek yi pha rek."},{"book":"Lug","chapter":"6","verse":"20","text":"Isu è awai samoythek shii riig srane yao pha,"},{"book":"Lug","chapter":"6","verse":"21","text":"Sang bo nathek ne thiih shii chi-iyiy pho ne,"},{"book":"Lug","chapter":"6","verse":"22","text":"Nyieliieshii Bran Dufuii chiang è nathek shii bran è amiie ruii arone, chiih-è nathek shii snai ruii arone, chiih-è nathek shii makhakriing rek ruii arone, chiih-è nathek shii awie rone yao ruii arone ithek ne sang mage bo!"},{"book":"Lug","chapter":"6","verse":"23","text":"6:23: 2Phal 36:16; Blk 7:52 Lised boh ji rey mage shii, lubo ji shii siu bo, nyieliieshii Hamangkhung hà boh lasen ne na shii ruii phi ro. Ithek blang è chaigthek shii de ji duiine rek ro."},{"book":"Lug","chapter":"6","verse":"24","text":"Jishii thiih shii bukho shak pho ne khama thiig rey ruii phro;"},{"book":"Lug","chapter":"6","verse":"25","text":"Thiih ley um pho nathek shii ne khama thiig rey ruii phro;"},{"book":"Lug","chapter":"6","verse":"26","text":"“Thiih shii branthek è nathek shii wie yao ruii arone khama thiig ruii phro; ithek ro blangthek de ji duiine khlam pha chaigpho miyao chiang è yao ruii."},{"book":"Lug","chapter":"6","verse":"27","text":"“Jishii gu miyao nuii pho ithek shii yao phro: nawai shuangthek shii miie mage bo, na shii awie pha rek pho shii wie rek mage bo,"},{"book":"Lug","chapter":"6","verse":"28","text":"Hanyie è ithek shii muchocho arone, ithek shii khirzey phi bo, chiih-è hanyie è nathek shii gidieg rek arone ithek chiang sia phi bo."},{"book":"Lug","chapter":"6","verse":"29","text":"Chiih-è hanyie magunde na mizia jia shii phey arone, dinne de naro yoh pha mizia hà de choi bo; chiih-è naro rugud gaithek yie dun arone naro phadiig de yie yi bo."},{"book":"Lug","chapter":"6","verse":"30","text":"Hanyie è na shii nyie lia magunde aishii phi bo, chiih-è hanyie è naro nyie yie dun magunde idoh phi pha alia rabo."},{"book":"Lug","chapter":"6","verse":"31","text":"6:31: Mth 7:12 Na è gaithek shii nawai shii khi-èrek yi pha now pha duiine ithek shii de ji rek phi bo."},{"book":"Lug","chapter":"6","verse":"32","text":"“Nathek shii hanyie è miie jishii nathek è miie bie arone? Khi-èrek ne nathek shii khirzey mua mage phlei? Layog phothek rang de ithek shii miie pho shii ne ithek de miie phi."},{"book":"Lug","chapter":"6","verse":"33","text":"Chiih-è hanyie nathek è ithek shii wie rek jishii wie rek bie arone, nathek ne khi-èrek ne khirzey mua mage phlei? Jine layogphothek rang de rek!"},{"book":"Lug","chapter":"6","verse":"34","text":"Chiih-è ithek hanyie è idoh mua pha luthong ne jishii chei bie phi arone, khi-èrek ne khirzey mua mage phlei? Nyieliieshii layog pho rang de layog phothek shii chei ne idoh yi din!"},{"book":"Lug","chapter":"6","verse":"35","text":"Asi! Nawaithek mak shii miie bo chiih-è ithek shii wie rek bo; chei phi srane, idoh mua pha aluthong rabo. Chiihphado nathek shii ne boh lasen um ruii phro, chiih-è nathek ne bajo giu pha Hamangkhung-aphuii pha dufuii rey ruii phro. Ai ne laso aphi pho shii nane layog phothek lakhung shii wie phro."},{"book":"Lug","chapter":"6","verse":"36","text":"Nawaithek Aphuii è bushun rek pha duiine bajo bushun rek bo."},{"book":"Lug","chapter":"6","verse":"37","text":"“Gaithek shii achua rabo, ji arone Hamangkhung-aphuii è de nathek shii de achua phro, chiih-è khi shii athe rabo, ji arone nathek shii de Hamangkhung-aphuii è athe ruii phro; gai shii khung phi bo, ji arone Hamangkhung-aphuii è na shii de khung phi phro."},{"book":"Lug","chapter":"6","verse":"38","text":"Gai shii phi bo, ji arone Hamangkhung-aphuii è na shii de phi ruii phro. Hì ne izai chak ro, na shii ne briie ley pha mua ruii phro, na è nyakhoh mua ne khuchung de amuii ba pha nong ji ne na laluii shii thoi ruii phro, na è gai shii chua pha briie ji è, Hamangkhung-aphuii è na shii de chua ruii phro.”"},{"book":"Lug","chapter":"6","verse":"39","text":"Isu è ithek shii hì pha najang è yao: “Miegthipho è miegthi shii noh ne alua mua phro; ai è noh ne lua magunde nyimanyi nyahiung hà chiih dun phro."},{"book":"Lug","chapter":"6","verse":"40","text":"6:40: Mth 10:24,25; Jon 13:16; 15:20 Samoythek ne masdo è boh asi ro, jishii samoythek è zab dab ched mage ne, masdo duiine nyarey mua phro."},{"book":"Lug","chapter":"6","verse":"41","text":"“Na nawai mieg shii iphen han srane, nawai khuii ro iphen ji riig ne nyie rek ne yao phlei?"},{"book":"Lug","chapter":"6","verse":"42","text":"Nawai iphen aphan bi pha nyie khi-èrek ne nawai khuiinothek shii yao phiilei? Gu khuiinothek wo! Na mieg shii iphen um pha ji ne gu shii phan yi bo. Lawasdai nathek! Igobi nane nawai mieg pha iphen ji phan bi bo, chiih-è na ne wie riig mua srane, nawai khuiinothek ro mieg iphen de wie doh ne nyaphan mua phi phro."},{"book":"Lug","chapter":"6","verse":"43","text":"“Hingmuii wie ne awie pha iwoi awoi phro, ji duiine hingmuii awie pha è de iwoi wie awoi phro."},{"book":"Lug","chapter":"6","verse":"44","text":"6:44: Mth 12:33 Zab pha hingmuii ne iwoi woi ruii pha ji è thieg ruii phro; na ne khuchung magunde migem biing è iphem apho phro, chiih-è khuchung magunde migem biing è angur awoi phro."},{"book":"Lug","chapter":"6","verse":"45","text":"6:45: Mth 12:34 Bran wie ne lubu liing hà de wie khrab ne fuang hà dun ne wie khia ruii phro; bran awie pho ne lubu liing hà awie pha khrab ne fuang hà de awie pha khia ruii phro. Ji-è lubu hà nyie now lei ne sem hà è de ji yao ruii phro."},{"book":"Lug","chapter":"6","verse":"46","text":"“Gu è nyie yao pha ji ne thuh de arek ba pha rek srane, nathek gu shii ‘Ithong’ Ithong ro è yao ne nyie rek pha ho phlei?"},{"book":"Lug","chapter":"6","verse":"47","text":"Hanyie è gu shii wuii srane gu miyaogamthek nuii ne lubu hà ruii arone ai ne hanyie ga gu nathek shii doh yi phro."},{"book":"Lug","chapter":"6","verse":"48","text":"Ai ne hanyie è sak shii icho chog ne awai hò rung pha sarong zieg pha duiine ro, khamuii è khed ne jao magunde ji pha hò ne asid phro, nyieliieshii hì ne chuh rung dun."},{"book":"Lug","chapter":"6","verse":"49","text":"Jishii hanyie è gu miyaogamthek nuii srane jishii alua pho ne hanyie è awai hò rung shii sarong wie azieg pha rung pha duiine ro; khokhed ne ji pha hò shii jao mage shii hò ji ne jog chuak dun, ji è chuak mage ne zab è de awiedang pha chuakbraig dun.”"}]}