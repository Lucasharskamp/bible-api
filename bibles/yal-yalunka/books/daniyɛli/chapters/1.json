{"data":[{"book":"Daniyɛli","chapter":"1","verse":"1","text":"Yehoyakimi a mangayaan ɲɛɛ saxandena, Yuda yamanani, Babilɔn mangan naxan yi xili Nebukadanesari, na nun a muxune yi siga, e sa fu Yerusalɛn taan ma, e yi a rabilin yɛngɛsone ra."},{"book":"Daniyɛli","chapter":"1","verse":"2","text":"Marigin nan tinxi Yehoyakimi suxu feen ma, Yuda Mangana, e nun Ala Batu Banxin muran nasariɲanxine tongo feen ma. Manga Nebukadanesari yi ne xali Babilɔn yamanani, a yi se xɔnne ramara a gbee suxure banxin nafulu ramaradeni."},{"book":"Daniyɛli","chapter":"1","verse":"3","text":"Mangan yi a fala a muxu gbeen xa, naxan xili Asipenasi, a naxa, a a xa sa Isirayila foningena ndee yɛ matongo, naxanye kelixi manga banxini xanamu xabila hiyabuxine yi."},{"book":"Daniyɛli","chapter":"1","verse":"4","text":"A xa xaxilima xaranxine yɛ matongo naxanye kɛndɛ, e tofan. E xa kɔta alogo e xa nɔ wanla kɛ mangana banxini. E luma nɛn e xaranɲɛ Babilɔn xuiin nun a sɛbɛnle ma."},{"book":"Daniyɛli","chapter":"1","verse":"5","text":"Mangan mɔn yi e soge keden balon tongo, keli a gbee donseene yi e nun a gbee dɔlɔne yi. E xaranma nɛn ɲɛɛ saxan bun ma, na xanbi ra, e yi fa lu wanla kɛ mangan xa."},{"book":"Daniyɛli","chapter":"1","verse":"6","text":"Yuda kaan naxanye yi na muxune yɛ, ne xili: Daniyɛli nun Xananiya nun Mikayeli, e nun Asari."},{"book":"Daniyɛli","chapter":"1","verse":"7","text":"Mangana tande xunna yi xili nɛnɛn sa e xun ma. A yi Daniyɛli xili sa a “Belitisasari.” A yi Xananiya xili sa “Sadiraki.” A yi Mikayeli xili sa “Mesaki.” A yi Asari xili sa “Abedinego.”"},{"book":"Daniyɛli","chapter":"1","verse":"8","text":"Daniyɛli yi a miri, a nama a yɛtɛ raharamu mangana a donseene ra e nun a dɔlɔn na.1.8 Haramun nan yi mangana donseene ra bayo e yi ralima mangana suxurene nan ma. Nanara, a yi tande xunna mafan a e nama a karahan a a yɛtɛ raharamu."},{"book":"Daniyɛli","chapter":"1","verse":"9","text":"Ala yi a ragidi, tande xunna yi hinan Daniyɛli ra, a mɔn yi kininkinin a ma."},{"book":"Daniyɛli","chapter":"1","verse":"10","text":"Tande xunna yi a fala Daniyɛli xa, a naxa, “N gaxuxi mangan yɛɛ ra, n kanna, naxan bata ɛ donna nun ɛ minse feen nagidi. Xa a i to, i fatin baxi i ra i lanfane tagi, n xunna lɔma ayi nɛn ɛ fe ra.”"},{"book":"Daniyɛli","chapter":"1","verse":"11","text":"Daniyɛli yi a fala na xa, tande xunna naxan tixi Daniyɛli nun Xananiya nun Mikayeli nun Asari xunna dɔxɔn na, a naxa,"},{"book":"Daniyɛli","chapter":"1","verse":"12","text":"“Se bogine nun igen gbansanna fi nxu ma, i xa nxu mato nayi han xi fu."},{"book":"Daniyɛli","chapter":"1","verse":"13","text":"Na xanbi ra, i nxu nun nxu lanfane fatin sama e bode ma nɛn naxanye mangana a donseen donma, i nxɔ donse feen yɛbɛ nayi alo i naxan toxi.”"},{"book":"Daniyɛli","chapter":"1","verse":"14","text":"Nanara, a tin na ma, a yi e mato xi fu bun ma."},{"book":"Daniyɛli","chapter":"1","verse":"15","text":"Xii fu danguxina, a yi a to e kɛndɛ, e fatin fan, dangu mangana donseen don muxune ra."},{"book":"Daniyɛli","chapter":"1","verse":"16","text":"Nanara, e xunna dɔxɔn yi se bogine fi e ma, mangana donseen nun a dɔlɔn ɲɔxɔn na."},{"book":"Daniyɛli","chapter":"1","verse":"17","text":"Ala yi lɔnnin fi foninge naaninni itoe ma a e xa fe sɛbɛxin birin bunna famu, e nun fekolonna. Daniyɛli yi nɔɛ xiyene bunne falɛ e nun fe toone alo xiyena."},{"book":"Daniyɛli","chapter":"1","verse":"18","text":"E waxatin ɲan yanyi naxan yi mangan naxan sa, tande xunna yi e yita Nebukadanesari ra."},{"book":"Daniyɛli","chapter":"1","verse":"19","text":"E birin nun mangan yi e bode to, foningene yɛ, muxu yo mi a kɛnɛn alo Daniyɛli nun Xananiya nun Mikayeli e nun Asari. Ne yi so a wanli."},{"book":"Daniyɛli","chapter":"1","verse":"20","text":"Mangana e maxɔdin fefe ma lan xaxilimayaan nun fe kolonna fe ma, a yi a to e yabine yi dangu a woyimɛne nun a ɲinan kanne gbeen na dɔxɔɲa ma fu, naxanye yi a yamanani."},{"book":"Daniyɛli","chapter":"1","verse":"21","text":"Daniyɛli yi lu na yi han Kirusi a mangayaan ɲɛɛ singena."}]}