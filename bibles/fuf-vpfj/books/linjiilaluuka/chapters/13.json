{"data":[{"book":"LINJIILA LUUKA","chapter":"13","verse":"1","text":"Ko fewndo onsay, woɓɓe ari fillitanii Iisaa fii ɓee ɓe Jaliilu ɓe Pilaatu warnoo fewndo ɓe hirsata daabeeji fii ittugol sadakaaji maɓɓe."},{"book":"LINJIILA LUUKA","chapter":"13","verse":"2","text":"O jaabii ɓe kanko Iisaa, o wi'i: «Hara on sikku ɓen ɓe Jaliilu no ɓuri Jaliiluyankooɓe ɓen fow junuubu ɓay ɓe lettorii non?"},{"book":"LINJIILA LUUKA","chapter":"13","verse":"3","text":"Min mi wi'ay on - oo'o! Kono si on tuubaali onon kadi, on fow on re'ay."},{"book":"LINJIILA LUUKA","chapter":"13","verse":"4","text":"Kaa hara on sikku ɓee sappoo e njeetato, ɓe nduu suudu aynirdu ka maadi Siluwaama yani e mun wari, no ɓuri ɓee ɓe Yerusalaam luttuɓe fow bakkatu?"},{"book":"LINJIILA LUUKA","chapter":"13","verse":"5","text":"Min mi wi'ay on - oo'o! Kono si on tuubaali onon kadi, on fow on re'ay.»"},{"book":"LINJIILA LUUKA","chapter":"13","verse":"6","text":"Onsay o waɗani ɓe ngal misal ɗoo: «Tawi goɗɗo no marnoo ƴibbehi ka tutateeri mun. O ari ɗaɓɓugol ɓiɓɓe e makki, o heɓaali."},{"book":"LINJIILA LUUKA","chapter":"13","verse":"7","text":"Onsay o wi'i gollanoowo mo on ka tutateeri: ‹Heɓii nii duuɓi tati miɗo arude ɗaɓɓugol ɓiɓɓe e ngal leggal, mi heɓaali. Hara ko nafa honɗun ngal wonani ɗoo? Jooni soppu ngal!›"},{"book":"LINJIILA LUUKA","chapter":"13","verse":"8","text":"«Kono golloowo on jaabii mo, wi'i: ‹Jom an, accee ngal ɗoo ndee hitaande ɗoo. Ɗoo e ɗun mi jasay binde maggal on fow mi waɗana ngal ɲolu."},{"book":"LINJIILA LUUKA","chapter":"13","verse":"9","text":"No gasa ka ngal rima ko arata. Si ko liddu mun, onsay on soppoyay ngal.› »"},{"book":"LINJIILA LUUKA","chapter":"13","verse":"10","text":"Tawi ɲande goo Iisaa no jannaynoo e juulirde goo e *ɲalaande fowteteende nden, ɗun ko asewe."},{"book":"LINJIILA LUUKA","chapter":"13","verse":"11","text":"Tawi no ɗon debbo mo jinnawii jukkini heɓii duuɓi sappoo e jeetati, himo turii, o waawataano ɓantaade few."},{"book":"LINJIILA LUUKA","chapter":"13","verse":"12","text":"Ɓay Iisaa yi'ii mo, o noddi mo, o wi'i: «Debbo, a sendaama e jukkere maa nden!»"},{"book":"LINJIILA LUUKA","chapter":"13","verse":"13","text":"Onsay Iisaa *fawi juuɗe mun ɗen e makko. Ɗon kisan debbo on feewi e darnde, o manti Allaahu on."},{"book":"LINJIILA LUUKA","chapter":"13","verse":"14","text":"Kono yeesoojo juulirde nden seytini kon ko Iisaa ɲawndi ɲande asewe, o wi'i jamaa on: «No woodi balɗe jeegoo gaseteeɗe golleede e mun. Aree ɲawndeɗon e ɗen balɗe ɗon, hara hinaa e ɲalaande asewe!»"},{"book":"LINJIILA LUUKA","chapter":"13","verse":"15","text":"Koohoojo on jaabii mo, wi'i: «Ko onon yo faasiqiiɓe! Hinaa mo kala e mo'on yaltinay nagge mun maa mbabba mun ka dingiraa mun ɲande asewe, naɓa yarnoya?"},{"book":"LINJIILA LUUKA","chapter":"13","verse":"16","text":"Hara oo debbo iwdi Ibraahiima mo Ibuliisa haɓɓi gila duuɓi sappoo e jeetati, haanaa ka o firtanee ɗin kaɓɓi ɲande ɲalaande fowteteende nden?»"},{"book":"LINJIILA LUUKA","chapter":"13","verse":"17","text":"Ɓay o yewtirii non, ɗun hersini ayɓe makko ɓen fow, kono jamaa luttuɗo on weltori ɗii piiji hittuɗi ɗi o waɗaynoo."},{"book":"LINJIILA LUUKA","chapter":"13","verse":"18","text":"O wi'i fahin: «Hara ko honɗun *laamu Alla ngun nandi, maa ko honɗun mi eɓɓindirta e maggu?"},{"book":"LINJIILA LUUKA","chapter":"13","verse":"19","text":"Hingu wa'i wa abbere bene nde goɗɗo ƴetti, bugii ka suntuure mun. Nden fuɗi, wonti leggal ngal colli ɗin ka weeyo arata hoɗa e calɗi mun.»"},{"book":"LINJIILA LUUKA","chapter":"13","verse":"20","text":"O wi'i kadi: «E ko honɗun mi eɓɓindirta e laamu Alla ngun?"},{"book":"LINJIILA LUUKA","chapter":"13","verse":"21","text":"Hingu wa'i wa lewen mo debbo ƴetti, jillindiri e sariyaare tati condi farin, o piya ɗun, on lewen wona sabu ɗun fow ƴura.»"},{"book":"LINJIILA LUUKA","chapter":"13","verse":"22","text":"Ko Iisaa yahaynoo Yerusalaam, o rewayno koɗolun e koɗolii hara himo waajoo."},{"book":"LINJIILA LUUKA","chapter":"13","verse":"23","text":"Goɗɗo goo landii mo, wi'i: «Koohoojo, hara ko yimɓe seeɗaaɓe tun dandoytee?»"},{"book":"LINJIILA LUUKA","chapter":"13","verse":"24","text":"«Etee no naatiron ka dambugal faaɗungal, ko fii mi andinii on, buy ɗaɓɓoyay no naatira ɗon, kono ɓe waawoytaa."},{"book":"LINJIILA LUUKA","chapter":"13","verse":"25","text":"Nde jom galle ɗen immii ombi baafal ngal woo, hara hiɗon ka yaasi, onsay on fuɗɗoto honkande mo baafal ngal, wi'a: ‹Koohoojo, udditanee men!› O jaaboyto on, o wi'a: ‹Min mi andaa ko on ɓe honto!›"},{"book":"LINJIILA LUUKA","chapter":"13","verse":"26","text":"«Wi'on kadi: ‹Men ɲaamuno men yaridi e mon, awa kadi on waajotono ka ɗate amen.›"},{"book":"LINJIILA LUUKA","chapter":"13","verse":"27","text":"O jaaboo on kadi, o wi'a: ‹Min mi andaa ko on ɓe honto. Onon ɓee waɗaynooɓe ko ɓoylii fow, pottitee lan!›"},{"book":"LINJIILA LUUKA","chapter":"13","verse":"28","text":"«Tuma yi'uɗon Ibraahiima e Issaaqa e Yaaquuba e ɓeya annabaaɓe heddiiɓe fow ka nder laamateeri Alla, tawa onon ko on bugoyteeɓe ka yaasi, ka wullaandu e ŋatindiro ɲiiƴe woni ton."},{"book":"LINJIILA LUUKA","chapter":"13","verse":"29","text":"Iwroyte funnaange e hirnaange, nano e ɲaamo, ɓe nafodoya ka laamateeri Alla."},{"book":"LINJIILA LUUKA","chapter":"13","verse":"30","text":"Awa andee wonde, no woodi ɓaawooɓe wontiroyayɓe yeeso, wano tawiri non kadi no woodi yeesooɓe wontiroyayɓe ɓaawo.»"},{"book":"LINJIILA LUUKA","chapter":"13","verse":"31","text":"Ko e on saa'i ɗon *Fariisiyaaɓe goo ari wi'i mo kanko Iisaa: «Yahu iwaa ɗoo, ko fii *Heroodu no faalaa sahinbinde ma!»"},{"book":"LINJIILA LUUKA","chapter":"13","verse":"32","text":"O wi'i ɓe: «Yahee hollon ndun saafaandu: Miɗo raɗaade jinnaaji ɗin, mi sellina ɲawɓe ɓen hande e jango, ka ɲalaande tammere haray timmanii lan."},{"book":"LINJIILA LUUKA","chapter":"13","verse":"33","text":"Kono bee mi seppa hande e jango e faɗɗi-jango, ko fii haanaa ka annabaajo waree ko wonaa Yerusalaam."},{"book":"LINJIILA LUUKA","chapter":"13","verse":"34","text":"«Ee Yerusalaam! Ee Yerusalaam! Ko an yo saare sahinbinoore annabaaɓe, wariroore nelaaɓe e mun kaaƴe! Ko haa honto mi faalanoo mooɓude ɓee fayɓe maa wano gertogal mooɓirta coppi e ley gabitti mun, e hin-le on jaɓaali ɗun!"},{"book":"LINJIILA LUUKA","chapter":"13","verse":"35","text":"Awa nokkuure mon nden eggaama. Kono mi andinii on, on yiitataa lan haa ɲande wi'oyton: ‹Yo barki wonan oo wonɗo arude e innde Joomiraaɗo on!› »"}]}