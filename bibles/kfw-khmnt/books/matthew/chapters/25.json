{"data":[{"book":"Matthew","chapter":"25","verse":"1","text":"“Khawa pha marwaan Rengram khachu inmani meiser inchoiya moipa kadonsik ah heikasuok nungaak soom ka-angsik eii.” Luk 12:35"},{"book":"Matthew","chapter":"25","verse":"2","text":"Halli inmani ranga khatchu akamo in eii, khat-um ranga khat ngaichu akasing inlei-eii."},{"book":"Matthew","chapter":"25","verse":"3","text":"Akamo ngaikhan inmeiser kha inheichoi, takkha inmani'n sariaktui inliakchu heichoimu;"},{"book":"Matthew","chapter":"25","verse":"4","text":"takkha akasing ngai khanchu inmani meiser le inruoiya sariaktui thunna inminteiya inheichoi."},{"book":"Matthew","chapter":"25","verse":"5","text":"Moipa heikasuok insuum jarra, inmani rakip imu inlei-inchu halli inleizaaljei."},{"book":"Matthew","chapter":"25","verse":"6","text":"“Halli zaanchim khan rasa inkhat aheikheek ah, ‘Enro moipa kha aheiwajei, ama kadonsik heisuoktaru!’"},{"book":"Matthew","chapter":"25","verse":"7","text":"Khawa phakhan nungaak soom ngai'n in-intheiya, inmeiser inhongminkai."},{"book":"Matthew","chapter":"25","verse":"8","text":"Halli akamo ngai khan akasing ngaidiang inti, nangni sariaktui lekkhat naperu, ajarchu keini meiser ajothijei."},{"book":"Matthew","chapter":"25","verse":"9","text":"Takkha akasing ngai'n inheimasang, keinisik um nangnisik um hunmak acha, nangni'n si-inlang akajuor ngaidiang, nangnisik lekkhat jorachoru."},{"book":"Matthew","chapter":"25","verse":"10","text":"Halli inmani'n karachosik insipha, moipa kha ajuojei, halli insuukchak ah leikaom ranga ngai kha'n amale inruoiya moiruoi bubak natiang khan inluutjei; halli kotkha inkharjei.”"},{"book":"Matthew","chapter":"25","verse":"11","text":"“Khawasuo aleiilak nungaak ngai um inhongtungjei. ‘Pumi, Pumi! keinisik kot namalongpiro!’ inhongti. Luk 13:25"},{"book":"Matthew","chapter":"25","verse":"12","text":"‘Kei'n nangnidiang inthiangnga kiril eii, kei'n nangni najetmong,’ tia ama'n aleimasang.”"},{"book":"Matthew","chapter":"25","verse":"13","text":"Khawa jarra, “Nangni insingtheiru, ajarchu nangni'n nikhuo li phadan kha jetmakchu.”"},{"book":"Matthew","chapter":"25","verse":"14","text":"“Marwaan rengram hi miring inkhat in khuol-injil asi siktiang asuok ngai akoili ineirakip inmani diang iminhuum khale in-angsik eii.” Luk 19:11-27"},{"book":"Matthew","chapter":"25","verse":"15","text":"Halli inkhat diang talent ranga, inkhat diang talent inni, halli inkhatpa diang talent inkhat, ama itho matorna dungkajuiya inmani rakip diang apeli, ama khuol-injil asijei."},{"book":"Matthew","chapter":"25","verse":"16","text":"Talent ranga inhuum mipa khan innoot ah asiya sialthuoi aminsiya talent ranga khat atuongjei."},{"book":"Matthew","chapter":"25","verse":"17","text":"Khanthoa talent inni inhuumpa kha innum talent inni khat leiminliakjei."},{"book":"Matthew","chapter":"25","verse":"18","text":"Takkha talent inkhat inhuum suokpa khan asiya neipil acheiya amapupa sial kha athupjei."},{"book":"Matthew","chapter":"25","verse":"19","text":"“Apha kasoottak suo ah suok ngai mapupa kha ahongnga inmani le inruoiya sial lei-inpapui jei."},{"book":"Matthew","chapter":"25","verse":"20","text":"Halli talent ranga inhuumpa khan aheiwa ah, talent ranga khat ahongchoiya ati, ‘Ocha, nang in keidiang talent ranga nanaleipe,’ ‘Na-enpiro! kei'n talent ranga khat kaminliakjei.’"},{"book":"Matthew","chapter":"25","verse":"21","text":"Amapupa khan amadiang ati, ‘Athajei, akatha khat-um ngamna kaom suok!’ ‘Nangchu phur lekteii chungnga ngamna nathajarra, kei'n phur rakip kanaminhuum sik eii; heiwaro namapupa rokna khan chan neiro!’"},{"book":"Matthew","chapter":"25","verse":"22","text":"Talent inni ipe mipa khannum aheiwa ah, ati, ‘Ocha, nang in keidiang talent inni nanaleipeii; na-enpiro! kei'n talent inni kaminliakjei.’"},{"book":"Matthew","chapter":"25","verse":"23","text":"Ama mapupa khan amadiang ati, ‘Athajei, akatha khat-um ngamna kaom suok!’ ‘Nang chu phur lekkhat chungnga ngamna na-om jarra, kei'n nanghi phur rakip kanaminhuum sik eii; heiwaro namapupa rokna khan chan neiro!’"},{"book":"Matthew","chapter":"25","verse":"24","text":"Halli talent inkhat kamahuum suokpa innum aheiwa ah ajoti, ‘Ocha, nangchu malung kangar na-eii; lingleiya narakhool, halli muchi worleiya nakhoom ti kei'n kaleijet;"},{"book":"Matthew","chapter":"25","verse":"25","text":"khawa jarra kanachiya kei'n kasiya, talent kha neipil suungnga kaleithup jei. Enro! nata kha hi eii.’"},{"book":"Matthew","chapter":"25","verse":"26","text":"Amapupa khan amasangnga amadiang aheiti, ‘Kathamak khat-um huoikajoumak suok!’ kei'n kiwormak kha karakhool, halli muchi worleiya kakhoom ti ‘Nang in nijet emak abe?"},{"book":"Matthew","chapter":"25","verse":"27","text":"Khawakha alei e-inchu nang in kei kasial kha sialdana innkhan naleidali, kei'n kaheikir pha sialthuoi khale inruoiya kei'n kaleimusik eii."},{"book":"Matthew","chapter":"25","verse":"28","text":"Khawa jarra ama diangnga talent kha lei-inlang talent soom kaneipa ama diangkhan peru."},{"book":"Matthew","chapter":"25","verse":"29","text":"Ajarchu akanei mi rakipdiang inpedelsik eii, halli ama'n kheella aneisik eii; takkha akaneimak mipa inei lekteii kha um ama diangnga inphut inleidelsik eii. Matt 13:12; Mk 4:25; Luk 8:18"},{"book":"Matthew","chapter":"25","verse":"30","text":"Neiman kathamak suok kha tuolla kaom kaziing khan ama juokalekjuonru; khawamun khan ama chap li aha karialla kaom erase.’ Matt 8:12; 22:13; Luk 13:28"},{"book":"Matthew","chapter":"25","verse":"31","text":"“Miring Sapa in Reng eya apoina khan marwaan tirton ngaile inruoiya ajuopha khan, ama reng in-ongna khan in-ongsik eii, Matt 16:27; Matt 19:28"},{"book":"Matthew","chapter":"25","verse":"32","text":"halli zaat rakip ah mi-ngai kha um ama maikuungnga aminchunsik eii; keelngam kakhaalpa khan keelli keelngam ikhoithen angnga, inmani inkhatli inkhat akhoithensik eii."},{"book":"Matthew","chapter":"25","verse":"33","text":"Halli ama'n keelngam ngaikha achangtiang, khat-um keel ngaikha aweitiang adasik eii."},{"book":"Matthew","chapter":"25","verse":"34","text":"Halli Reng khan achangtiangnga kaomngai diang atisik eii, ‘Heiwaru, Kapa rawaan kamu nangni ngai! Heiwa inlang neipilchung inboolla inphut nangnisik ah innaboolpi rengramkha joluotaru."},{"book":"Matthew","chapter":"25","verse":"35","text":"Ajarchu kei kawonchaam pha nangni'n baksik ningnape, kei'n katuiraal pha khannum tui ningnapeii, kei'n khomal inkhat ka-e pha khannum ningna-leiralaang;"},{"book":"Matthew","chapter":"25","verse":"36","text":"puon choisik kaneimakpha puon ningnape, kei'n kana pha nangni'n ningna en, kei'n mikhumna ah kaom pha nangni'n ningnajuopha."},{"book":"Matthew","chapter":"25","verse":"37","text":"Khawa phakhan mikatha ngai'n ama diang inheimasangsik eii, Pumi, nang nawonkachaam kinmuwa angtik kinaminbak ame, emakli natuiraal pha kinamin-in nabe?"},{"book":"Matthew","chapter":"25","verse":"38","text":"Angtik nang in khomal na-e pha kinnamuwa kin inna kinnaruoiluut ame, emakli puon ommak pha puon kinape ame?"},{"book":"Matthew","chapter":"25","verse":"39","text":"Emakli nang in nana ah khat-um mikhumna ah niom angtik kinnamuwa nakoolla kinhongnga me?’"},{"book":"Matthew","chapter":"25","verse":"40","text":"Rengpa khan inmani diang heimasangta, ‘Kei'n nangnidiang inthiangnga kanatipi, kei ka-u kanai kasiinkhet chungnga nangni'n angrakip ningtho kha, keisik ah ningtho eii!’ ”"},{"book":"Matthew","chapter":"25","verse":"41","text":"“Halli ama'n aweitiangnga kaom ngaidiang khan aheitisik eii, ‘E Pathian khomaak saamna kamungai! kei diangnga inphut si-inlang Seitan khat-um ama tirton ngaisik bit ah inbool hektik kaboi meikhur khan siru!"},{"book":"Matthew","chapter":"25","verse":"42","text":"Ajarchu kei'n kawonchaam pha nangni'n baksik napemak chu, halli kei'n katuiraal pha nangni'n kei namin-in mak chu,"},{"book":"Matthew","chapter":"25","verse":"43","text":"kei'n khomal inkhat ka-e pha, nangni'n kei naleiralaang makchu, puon ommak pha keidiang puon napemakchu, kana ah khat-um mikhumna ah kaom pha nangni'n naphamakchu.’"},{"book":"Matthew","chapter":"25","verse":"44","text":"Halli inmani innum inhongmasang sik eii, ‘Pumi, nang nawonkachaam, natuikaraal, khomal inkhat ah nisi, puon nineimak, nina emakli mikhumna ah niom keini'n kinnamuwa, kinnasan makna ommabe?’"},{"book":"Matthew","chapter":"25","verse":"45","text":"Khawapha Rengpa khan inmani diang heimasangta, ‘Kei'n inthiangnga nangni diang kitihi eii, nangni'n angme akasiinkhet ngai karra inkhat chungnga ningsan zootmak hi, kei ningnasan zootmak kha eii.’"},{"book":"Matthew","chapter":"25","verse":"46","text":"Halli inmani kha hektik kaboi rachaakna munkhan atirsik eii, takkha mikatha ngaikhan hektik kaboi ringna khan insisik eii.” Dan 12:2"}]}