{"data":[{"book":"EFEESI","chapter":"2","verse":"1","text":"Onon non hari on maayii sabu bonnereeji mon ɗin e junuubaaji mon ɗin,"},{"book":"EFEESI","chapter":"2","verse":"2","text":"ɗi wuurunoɗon e mun, fewndo jokkunoɗon laawol oo aduna, wondude e bawgal oo lanɗo jinnaaji ɗin. Ko ruuhu on lanɗo woni gollude e ɓen yedduɓe jooni."},{"book":"EFEESI","chapter":"2","verse":"3","text":"En fow kadi hiɗen tawdanoo e maɓɓe, hari hiɗen jokkunoo himmeeji ɓandu, hiɗen jokkunoo faaleeji ɓandu men ndun e miijooji men ɗin, hari ko en mbaadi fayɓe handunooɓe e tikkere wa ɓeya."},{"book":"EFEESI","chapter":"2","verse":"4","text":"Kono Alla ko Heewuɗo yurmeende. Ko sabu giggol makko mawngol, ngol o yiɗi en ngol,"},{"book":"EFEESI","chapter":"2","verse":"5","text":"o wurnintinidii en e *Almasiihu on, enen ɓe tawata maayiino sabu bonnereeji men ɗin: ko sulfu makko on dandiraɗon."},{"book":"EFEESI","chapter":"2","verse":"6","text":"O immintinidii en e Iisaa Almasiihu on, o joɗɗindinii en e makko ka kammuuli,"},{"book":"EFEESI","chapter":"2","verse":"7","text":"fii no o feɲɲinira ka jamaanuuji aroyayɗi ngalu sulfu makko feƴƴitungu ngun e nder moƴƴuki makko ki yeɗiraɗen Iisaa Almasiihu on."},{"book":"EFEESI","chapter":"2","verse":"8","text":"Ko sulfu on dandiraɗon sabu gomɗinal ngal, ɗun non hinaa e mon iwri, kono ko dokkal Alla."},{"book":"EFEESI","chapter":"2","verse":"9","text":"Hinaa sabu kuuɗe ɗen few fii wota gooto mawnintino."},{"book":"EFEESI","chapter":"2","verse":"10","text":"Ko fii ko en tagudi makko. Ko e humondiral men e Iisaa Almasiihu on tagaɗen fii no waɗiren kuuɗe moƴƴe, ɗe kanko Alla o eɓɓunoo gila law."},{"book":"EFEESI","chapter":"2","verse":"11","text":"Awa, onon ɓee ɓe wonaa Yahuudiyanke e leɲol, ɓe *Yahuudiyankeeɓe wi'uɓe no sunninaa jogitori wa ɓe sunninaaka, hara kamɓe non, ko ɓe sunninaa ka ɓandu kon, ko ko waɗiraa juuɗe neɗɗanke, anditee wonde:"},{"book":"EFEESI","chapter":"2","verse":"12","text":"hari on alaa Almasiihu, on jeyaaka e leydi Isra'iila ndin, hari ko on jananɓe e telen-ma *ahadiiji fodaari ndin, ɓe aldaa e tama'u, ɓe alaa Alla e oo aduna."},{"book":"EFEESI","chapter":"2","verse":"13","text":"Kono jooni non, sabu Iisaa Almasiihu on, onon woɗɗitinooɓe ɓen on wontii ɓadiiɓe rewrude e ƴiiƴan Almasiihu on."},{"book":"EFEESI","chapter":"2","verse":"14","text":"Ko fii ko kanko woni ɓuttu men on, on waɗuɗo ɗiɗooɓe ɓen gooto, on liɓirɗo maadi ngayngu heedunoondi ɓe ndin okkitirgol ɓandu makko ndun."},{"book":"EFEESI","chapter":"2","verse":"15","text":"O mehinɗinii Sariya on e yamirooje mun ɗen e farillaaji mun ɗin fii yo o sincir ɓen ɗiɗo aaden gooto keso humondirɗo e makko. Ko nii o woni tabintinirde ɓuttu,"},{"book":"EFEESI","chapter":"2","verse":"16","text":"o moƴƴintina hakkunde maɓɓe e Alla, kamɓe ɗiɗo ɓe wona ɓandu wooturu rewrude e *leggal altindiraangal ngal o wariri ngayngu ngal."},{"book":"EFEESI","chapter":"2","verse":"17","text":"O ari, o waajii on onon woɗɗitinooɓe ɓen ɓuttu, o waajii ɓattiiɓe kadi ɓen ɓuttu,"},{"book":"EFEESI","chapter":"2","verse":"18","text":"ko fii rewrude e makko en fow hiɗen mari naatirgal takko Baabaajo on e nder Ruuhu gooto."},{"book":"EFEESI","chapter":"2","verse":"19","text":"Ko ɗun waɗi, hinaa on jananɓe hande kadi, maa tuŋarankeeɓe, kono ko on jeyduɓe e yimɓe Alla ɓen, tawdaaɓe e suudu Alla ndun,"},{"book":"EFEESI","chapter":"2","verse":"20","text":"darnaaɓe e hoore didol sahaabaaɓe ɓen e annabaaɓe ɓen, tawi ko Iisaa Almasiihu on tigi woni hayre nden ka soɓɓundu."},{"book":"EFEESI","chapter":"2","verse":"21","text":"Ko e makko kala mahoodi yuɓɓindiraandi no moƴƴiri ɓantorta, wona nokkuure hormorde fii Joomiraaɗo on."},{"book":"EFEESI","chapter":"2","verse":"22","text":"Onon kadi, hiɗon mahideede e makko fii no woniron wonunde nde kanko Alla o hoɗiri Ruuhu makko on."}]}