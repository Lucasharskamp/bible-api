{"data":[{"book":"Hebrew","chapter":"6","verse":"1","text":"Khawajarra mansakhet-ah inchusik Christian chongpui kha nuktiang da-inlang, puikatung minchuna tiang eini songrui. Eini'n Pathian diang ngamna kha nimathaan li anemna kaommak chuon ngaikha thona sik-ah lam boolmui;"},{"book":"Hebrew","chapter":"6","verse":"2","text":"baptize jarra minchuna6:2. baptize jarra; minthiangna chuonlam halli kut duongpina jarra; kathi hongringna jarra khat-um hektik-kaommak chongtanna jar ngaihi eii."},{"book":"Hebrew","chapter":"6","verse":"3","text":"Eini matiang khan songrui! Pathian izootkha e-inchu, hiwahi eii eini thosik kha."},{"book":"Hebrew","chapter":"6","verse":"4","text":"Ajarchu ininngamna kamathaanjei tu ka-ang mi ngaikha angtho thoa woikhat malung minlet-ah heiruoikir mator sikme? Inmani apha khat-ah Pathian warra inomjei; inmani'n marwaan kutchoi kha inleimintemjei halli Ratha Inthiang tum kha-um inleiralaangjei."},{"book":"Hebrew","chapter":"6","verse":"5","text":"Inmani'n Pathian chongkha inmintemma atha ti-um injet, halli akahongsik khangnga thomatorna ranak kha-um inmani'n injet."},{"book":"Hebrew","chapter":"6","verse":"6","text":"Hiwa suoa inmani'n ininngamna inmathaanjei! Inmani ngaikha woikhat malungthuulna tiang heiruoi kirthei emujei, ajarchu inmani'n Pathian Sapa kha mipui ma khan injak inpe ah inlet-ah inmani'n cross ah inthat eii."},{"book":"Hebrew","chapter":"6","verse":"7","text":"Pathian in neipil hi rawaan apeii, achungnga ruo innolla iminsur kha neipil in aleimazoop, halli leikathopa nemnasik anse-suulpa aminmoongpi."},{"book":"Hebrew","chapter":"6","verse":"8","text":"Takkha raling le leihar amoong inchu, anemna ommakjei; Pathian in khomaak saamsik kha chi om halli meiya aminmang sik eii. Inphut 3:17,18"},{"book":"Hebrew","chapter":"6","verse":"9","text":"Takkha minriang kaom kasap ngai, keini'n hinna kati kinleiriljei innum, nangni jarrachu inthiangnga kinjet. Tichu nangni kheella katha rawaan nangnisik ka-eii sanminringna kha ningmujei ti keini'n kinjet."},{"book":"Hebrew","chapter":"6","verse":"10","text":"Pathian chu malung inthiangmak emak. Ama'n ningchuontho emakli aleiilak Christian ngaisik tuun katung ningpena khat-um ama jarra minriangna ningmalarra ningsanna ngaikha manilnuni."},{"book":"Hebrew","chapter":"6","verse":"11","text":"Nangni'n ningaidon ngaikha kadik tak-ah ajuotung nasik, ahekna katungnga nangni rakip in chuon karaat-ah ningtho kha keini imanuomkhet kha eii."},{"book":"Hebrew","chapter":"6","verse":"12","text":"Keini'n nangni akadol esik hi manuommung, takkha kangamna li kadeiraat ngai ang inlang Pathian chong-inkhitna kamu eru."},{"book":"Hebrew","chapter":"6","verse":"13","text":"Pathian in Abraham diang chong-inkhit phakhan, achong-inkhitna kha thona sik-ah khomaak alei-insaam. Ama neek-ah kalok tuteii leiommu jarra, ama ramingtak kha inliingna ah khomaak lei-insaam."},{"book":"Hebrew","chapter":"6","verse":"14","text":"Ama'n aleiti, “Kei'n nang nadiang chong-inkhitna kanei khachu kei'n nang rawaan napekata halli nang sali tu katamtak kanapesik eii.” Inphut 22:16,17"},{"book":"Hebrew","chapter":"6","verse":"15","text":"Abraham chu kadeiraat kha lei-eii khawajarra Pathian chong-inkhitna kha ileimu eii."},{"book":"Hebrew","chapter":"6","verse":"16","text":"Mi ngai'n khomaak ininsaampha, inmani'n tu ka-ang inmani neek-ah kalokdet inkhat raming kha inneiman, halli khawa khomaak insaamna khan chong inseiina rakip kha aminhek."},{"book":"Hebrew","chapter":"6","verse":"17","text":"Ama chong inkhitna kamusik inmani diang, Pathian in ingaidonjei kha angtikniteii thuulnunijei tia iminthiar hi amanuom; khawajarra ama khomaak insaamna kha chong-inkhitna khan athundeljei."},{"book":"Hebrew","chapter":"6","verse":"18","text":"Inthuul theimak sik phur inni aom, khawa khan Pathian maleisei riltheinuni. Khawajarra eini amale inruoiya ringna kamujei eini maikuungnga inngamna inadapi kha kacheet-ah mahuum nasik katha tak-ah namasok eii."},{"book":"Hebrew","chapter":"6","verse":"19","text":"Eini'n niringphuuk hang chalnasik hiwa inngamna hi ninei. Hiwahi kacheet khat-um insialmak kha ejei, halli marwaan biak-inna induong maiduongpuon thengnga inthiangkhet mun katung aluut. Levi 16:2"},{"book":"Hebrew","chapter":"6","verse":"20","text":"Jisu'n eini rathuulla khawa inthiangkhet mun kha eini matiang aleiluutjei, halli thiampu Melchizedek mason dungjuiya thiampu kaliankhet kha kumsoot sik-ah ahong ejei.6:20. Thiampu Melchizedek mason dungjuiya (enru 5:6). Minpkla 110:4"}]}