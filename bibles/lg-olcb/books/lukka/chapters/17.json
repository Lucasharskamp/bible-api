{"data":[{"book":"Lukka","chapter":"17","verse":"1","text":"Awo Yesu n’agamba abayigirizwa be nti, “Ebikemo ebireetera abantu okwonoona tebiyinza butajja, naye zimusanze omuntu oyo abireeta."},{"book":"Lukka","chapter":"17","verse":"2","text":"Ekyandisinze kwe kusiba olubengo mu bulago bwe n’asuulibwa mu nnyanja okusinga okwesittaza omu ku baana bano abato."},{"book":"Lukka","chapter":"17","verse":"3","text":"Mwekuume."},{"book":"Lukka","chapter":"17","verse":"4","text":"Ne bw’akusobyanga emirundi omusanvu mu lunaku olumu, naye buli mulundi n’ajja gy’oli n’akwenenyeza, musonyiwenga.”"},{"book":"Lukka","chapter":"17","verse":"5","text":"Awo abatume ne bagamba Mukama waffe nti, “Twongereko okukkiriza.”"},{"book":"Lukka","chapter":"17","verse":"6","text":"Mukama waffe n’abagamba nti, “Singa okukkiriza kwammwe kuba ng’akaweke ka kaladaali, mwandigambye omukenene guno nti, ‘Siguka ogwe mu nnyanja,’ era ne gubagondera."},{"book":"Lukka","chapter":"17","verse":"7","text":"“Naye ani ku mmwe, ng’omuddu we yaakakomawo okuva okulima oba okulunda endiga, amugamba nti, ‘Jjangu mangu otuule ku mmere?’"},{"book":"Lukka","chapter":"17","verse":"8","text":"Tamugamba nti, ‘Teekateeka emmere yange, weerongoose olabike bulungi, olyoke ompeereze nga ndya era nga nnywa, bwe nnaamala naawe n’onywa era n’olya emmere yo?’"},{"book":"Lukka","chapter":"17","verse":"9","text":"Mulowooza nti Mukama w’omuweereza oyo amwebaza olw’okugondera bye yalagirwa okukola?"},{"book":"Lukka","chapter":"17","verse":"10","text":"Nammwe bwe mutyo bwe mumalanga okutuukiriza ebyo ebyabagambibwa okukola, mugambenga nti, ‘Ffe abaddu bo abatasaanira tukoze omulimu gwaffe ogutugwanidde.’ ”"},{"book":"Lukka","chapter":"17","verse":"11","text":"Awo Yesu bwe yali yeeyongerayo mu lugendo lwe ng’agenda e Yerusaalemi, n’akwata ekkubo eriyita wakati wa Ggaliraaya ne Samaliya."},{"book":"Lukka","chapter":"17","verse":"12","text":"Awo bwe yayingira mu kabuga akamu, abasajja kkumi nga bonna bagenge ne bajja okumusisinkana. Ne bayimirira walako"},{"book":"Lukka","chapter":"17","verse":"13","text":"ne bakoowoola mu ddoboozi ery’omwanguka nti, “Yesu, Mukama waffe, tukwatirwe ekisa!”"},{"book":"Lukka","chapter":"17","verse":"14","text":"Yesu bwe yabalaba n’abagamba nti, “Mugende mweyanjule eri bakabona.” Bwe baali nga bagenda ne bawona ne baba balongoofu."},{"book":"Lukka","chapter":"17","verse":"15","text":"Omu ku bo bwe yalaba ng’awonye n’akomawo eri Yesu nga bw’aleekaanira waggulu ng’atendereza Katonda."},{"book":"Lukka","chapter":"17","verse":"16","text":"N’agwa wansi ku bigere bya Yesu ng’amwebaza. Omusajja oyo yali Musamaliya."},{"book":"Lukka","chapter":"17","verse":"17","text":"Yesu n’agamba nti, “Ekkumi bonna tebaawonyezebbwa? Omwenda bo baluwa?"},{"book":"Lukka","chapter":"17","verse":"18","text":"Tebayinzizza kudda kutendereza Katonda wabula munnaggwanga ono yekka y’akomyewo?”"},{"book":"Lukka","chapter":"17","verse":"19","text":"Awo Yesu n’amugamba nti, “Situka weetambulire, okukkiriza kwo kukuwonyezza.”"},{"book":"Lukka","chapter":"17","verse":"20","text":"Awo Abafalisaayo ne babuuza Yesu nti, “Obwakabaka bwa Katonda bulijja ddi?” Yesu n’abaddamu nti, “Obwakabaka bwa Katonda tebulabika nga bujja,"},{"book":"Lukka","chapter":"17","verse":"21","text":"era abantu tebagenda kugamba nti, ‘Laba buubuno wano,’ oba nti, ‘Buubuli wali,’ kubanga obwakabaka bwa Katonda buli mu mmwe.”"},{"book":"Lukka","chapter":"17","verse":"22","text":"Oluvannyuma n’agamba abayigirizwa be nti, “Ekiseera kijja lwe mulyegomba okulaba olumu, ku nnaku z’Omwana w’Omuntu, naye temulirulaba."},{"book":"Lukka","chapter":"17","verse":"23","text":"Balibagamba nti lwe luno era nti lwe luli temugendanga era temubagobereranga."},{"book":"Lukka","chapter":"17","verse":"24","text":"Kubanga ng’eggulu bwe limyansiza ku ludda olumu olw’eggulu ate ne limyansiza ku ludda olulala olw’eggulu, bw’atyo bw’aliba Omwana w’Omuntu ku lunaku lwe,"},{"book":"Lukka","chapter":"17","verse":"25","text":"Naye okusooka kimugwanira okubonaabona mu bintu bingi, n’okugaanibwa, abantu ab’omulembe guno."},{"book":"Lukka","chapter":"17","verse":"26","text":"“Nga bwe kyali mu biseera bya Nuuwa, era bwe kityo bwe kiriba ne mu biseera by’Omwana w’Omuntu."},{"book":"Lukka","chapter":"17","verse":"27","text":"Abantu baali balya nga banywa nga bawasa era nga bafumbirwa okutuusa ku lunaku Nuuwa lwe yayingira mu lyato. Olwo amataba ne gajja ne gasaanyaawo buli kintu."},{"book":"Lukka","chapter":"17","verse":"28","text":"“Era kiriba nga bwe kyali mu nnaku za Lutti. Abantu baali balya nga banywa, nga bagula era nga batunda, nga balima era nga bazimba amayumba,"},{"book":"Lukka","chapter":"17","verse":"29","text":"okutuusa ku lunaku Lutti lwe yava mu Sodomu. Olwo omuliro n’olunyata ne biyiika okuva mu ggulu ne bizikiriza buli kimu."},{"book":"Lukka","chapter":"17","verse":"30","text":"“Bwe bityo bwe biriba ku lunaku, Omwana w’Omuntu lw’alirabikirako."},{"book":"Lukka","chapter":"17","verse":"31","text":"Ku lunaku olwo omuntu yenna aliba waggulu ku nju, takkanga mu nju munda kuggyamu bintu bye. N’abo abaliba mu nnimiro tebaddangayo eka okubaako ne bye banonayo."},{"book":"Lukka","chapter":"17","verse":"32","text":"Mujjukire mukazi wa Lutti!"},{"book":"Lukka","chapter":"17","verse":"33","text":"Buli anoonya okuwonya obulamu bwe alibufiirwa, naye buli eyeefiiriza obulamu bwe alibuwonya."},{"book":"Lukka","chapter":"17","verse":"34","text":"Mbagamba nti ku lunaku olwo abantu babiri baliba ku kitanda kimu, Omu alitwalibwa naye munne n’alekebwa."},{"book":"Lukka","chapter":"17","verse":"35","text":"Abantu babiri baliba basa ku lubengo, omu alitwalibwa naye munne alirekebwa."},{"book":"Lukka","chapter":"17","verse":"36","text":"Abasajja babiri baliba mu nnimiro, omu alitwalibwa naye munne alirekebwa.”"},{"book":"Lukka","chapter":"17","verse":"37","text":"Awo abayigirizwa be ne bamubuuza nti, “Mukama waffe, nga batwalibwa wa?”"}]}