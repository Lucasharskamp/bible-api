{"data":[{"book":"Mathayo","chapter":"24","verse":"1","text":"Nake Jesũ akiuma hekarũ, na rĩrĩa aathiiaga arutwo ake magĩũka kũrĩ we nĩguo mamuonie mĩako ya hekarũ."},{"book":"Mathayo","chapter":"24","verse":"2","text":"Akĩmooria atĩrĩ, “Nĩmũkuona indo ici ciothe? Ngũmwĩra atĩrĩ na ma, gũtirĩ ihiga o na rĩmwe rĩa maya rĩgaakorwo rĩrĩ igũrũ wa rĩrĩa rĩngĩ; mothe nĩmakamomorwo.”"},{"book":"Mathayo","chapter":"24","verse":"3","text":"Na rĩrĩa Jesũ aikarĩte thĩ Kĩrĩma-inĩ kĩa Mĩtamaiyũ-rĩ, arutwo ake magĩũka harĩ we hatarĩ andũ angĩ, makĩmũũria atĩrĩ, “Ta twĩre, maũndũ macio mageekĩka rĩ, na kĩmenyithia gĩa gũcooka gwaku na kĩa mũthia wa mahinda maya nĩ kĩrĩkũ?”"},{"book":"Mathayo","chapter":"24","verse":"4","text":"Nake Jesũ akĩmacookeria atĩrĩ, “Mwĩmenyagĩrĩrei mũtikanaheenio nĩ mũndũ o na ũrĩkũ."},{"book":"Mathayo","chapter":"24","verse":"5","text":"Nĩgũkorwo andũ aingĩ nĩmagooka na rĩĩtwa rĩakwa, makiugaga atĩrĩ, ‘Niĩ nĩ niĩ Kristũ,’ na nĩ makaheenia andũ aingĩ."},{"book":"Mathayo","chapter":"24","verse":"6","text":"Nĩmũkaigua ũhoro wa mbaara, na mũhuhu ũkoniĩ mbaara, no inyuĩ mũtikanamake. Maũndũ ta macio no nginya mageekĩka, no ithirĩro ti rĩkinyu."},{"book":"Mathayo","chapter":"24","verse":"7","text":"Rũrĩrĩ nĩrũgookĩrĩra rũrĩa rũngĩ, na ũthamaki ũũkĩrĩre ũrĩa ũngĩ. Nĩgũkaagĩa ngʼaragu na ithingithia kũndũ na kũndũ."},{"book":"Mathayo","chapter":"24","verse":"8","text":"Maũndũ macio mothe nĩ kĩambĩrĩria kĩa ruo ta rwa mũndũ-wa-nja akĩrũmwo agĩe mwana."},{"book":"Mathayo","chapter":"24","verse":"9","text":"“Ningĩ nĩmũkaneanwo mũnyariirwo na mũũragwo, na mũmenwo nĩ ndũrĩrĩ ciothe nĩ ũndũ wakwa."},{"book":"Mathayo","chapter":"24","verse":"10","text":"Hĩndĩ ĩyo-rĩ, andũ aingĩ nĩmagatiganĩria wĩtĩkio na makunyananĩre mũndũ na ũrĩa ũngĩ, na mamenane."},{"book":"Mathayo","chapter":"24","verse":"11","text":"Na anabii aingĩ a maheeni nĩmakoimĩra na nĩmakaheenia andũ aingĩ."},{"book":"Mathayo","chapter":"24","verse":"12","text":"Na tondũ waganu nĩũkaingĩha mũno-rĩ, wendani wa andũ aingĩ nĩũkanyiiha,"},{"book":"Mathayo","chapter":"24","verse":"13","text":"no ũrĩa ũgaakirĩrĩria nginya hĩndĩ ya ithirĩro-rĩ, ũcio nĩakahonoka."},{"book":"Mathayo","chapter":"24","verse":"14","text":"Naguo Ũhoro-ũyũ-Mwega wa ũthamaki nĩũkahunjio thĩ yothe ũtuĩke ũira kũrĩ ndũrĩrĩ ciothe, na thuutha ũcio ithirĩro rĩkinye."},{"book":"Mathayo","chapter":"24","verse":"15","text":"“Nĩ ũndũ ũcio rĩrĩa mũkoona ‘kĩndũ kĩrĩa kĩrĩ thaahu na gĩa kũrehe ihooru’ kĩrũgamĩte Handũ-harĩa-Hatheru, o kĩrĩa kĩarĩtio na kanua ka mũnabii Danieli (ũrĩa ũrathoma nĩamenye ũhoro ũcio),"},{"book":"Mathayo","chapter":"24","verse":"16","text":"hĩndĩ ĩyo arĩa marĩ Judea nĩmorĩre irĩma-inĩ."},{"book":"Mathayo","chapter":"24","verse":"17","text":"Mũndũ ũrĩa ũrĩ nyũmba yake igũrũ ndakaharũrũke atĩ akarute kĩndũ kuuma nyũmba yake."},{"book":"Mathayo","chapter":"24","verse":"18","text":"Nake ũrĩa wĩ mũgũnda ndagacooke mũciĩ kũgĩĩra nguo ciake."},{"book":"Mathayo","chapter":"24","verse":"19","text":"Kaĩ atumia arĩa magaakorwo na nda na arĩa magaakorwo makĩongithia hĩndĩ ĩyo nĩmagakorwo na thĩĩna-ĩ!"},{"book":"Mathayo","chapter":"24","verse":"20","text":"Hooyai nĩguo gwĩthara kwanyu gũtikanakorwo kũrĩ hĩndĩ ya heho kana mũthenya wa Thabatũ."},{"book":"Mathayo","chapter":"24","verse":"21","text":"Nĩgũkorwo hĩndĩ ĩyo nĩgũkagĩa na mĩnyamaro mĩnene, ĩtarĩ yoneka kuuma kĩambĩrĩria gĩa thĩ nginya rĩu, na ĩtakooneka rĩngĩ."},{"book":"Mathayo","chapter":"24","verse":"22","text":"Na tiga matukũ macio makuhĩhirio-rĩ, gũtirĩ mũndũ ũngĩkaahonoka, no nĩ tondũ wa andũ arĩa aamũre, matukũ macio nĩmagakuhĩhio."},{"book":"Mathayo","chapter":"24","verse":"23","text":"Hĩndĩ ĩyo mũndũ o na ũrĩkũ angĩkamwĩra atĩrĩ, ‘Kristũ arĩ na haha!’ kana, ‘Arĩ harĩa!’ Mũtikanetĩkie ũhoro ũcio."},{"book":"Mathayo","chapter":"24","verse":"24","text":"Nĩgũkorwo Kristũ a maheeni na anabii a maheeni nĩmakeyumĩria monanie morirũ manene na maringe ciama, nĩguo maheenie o na arĩa aamũre, korwo no kũhoteke."},{"book":"Mathayo","chapter":"24","verse":"25","text":"Na rĩrĩ, inyuĩ ndaamũmenyithia ũhoro ũcio mbere ya hĩndĩ ĩyo."},{"book":"Mathayo","chapter":"24","verse":"26","text":"“Nĩ ũndũ ũcio mũndũ o na ũrĩkũ angĩkamwĩra atĩrĩ, ‘Arĩ werũ-inĩ,’ mũtikanathiĩ kuo; kana angĩmwĩra, ‘Arĩ nyũmba thĩinĩ,’ mũtikanetĩkie ũhoro ũcio."},{"book":"Mathayo","chapter":"24","verse":"27","text":"Nĩgũkorwo o ta ũrĩa rũheni ruumĩte irathĩro ruonekaga ithũĩro-rĩ, ũguo noguo gũũka kwa Mũrũ wa Mũndũ gũgaakorwo kũhaana."},{"book":"Mathayo","chapter":"24","verse":"28","text":"Harĩa hothe harĩ kĩimba, hau nĩho nderi ciũnganaga."},{"book":"Mathayo","chapter":"24","verse":"29","text":"“Na rĩrĩ, o rĩmwe thuutha wa mĩnyamaro ya matukũ macio,"},{"book":"Mathayo","chapter":"24","verse":"30","text":"“Hĩndĩ ĩyo kĩmenyithia kĩa Mũrũ wa Mũndũ nĩgĩkooneka kũu igũrũ, na ndũrĩrĩ ciothe cia thĩ nĩigacakaya. Nĩikoona Mũrũ wa Mũndũ agĩũka arĩ igũrũ rĩa matu, na arĩ na hinya na riiri mũingĩ."},{"book":"Mathayo","chapter":"24","verse":"31","text":"Nake nĩagatũma araika ake na mũgambo mũnene wa karumbeta, nao nĩmakoongania arĩa ake aamũre moimĩte mĩena ĩna ĩrĩa yumaga rũhuho, kuuma gĩturi kĩmwe kĩa igũrũ nginya kĩrĩa kĩngĩ."},{"book":"Mathayo","chapter":"24","verse":"32","text":"“Na rĩrĩ, mwĩrutei na mũkũyũ: Rĩrĩa honge ciaguo ciarĩkia gũthundũka na ciaruta mathangũ-rĩ, nĩmũmenyaga atĩ hĩndĩ ya riũa ĩrĩ hakuhĩ."},{"book":"Mathayo","chapter":"24","verse":"33","text":"Ũguo noguo rĩrĩa mũkoona maũndũ macio mothe, mũkaamenya atĩ ihinda rĩrĩ hakuhĩ, rĩrĩ o ta mũrango-inĩ."},{"book":"Mathayo","chapter":"24","verse":"34","text":"Ngũmwĩra atĩrĩ na ma, rũciaro rũrũ rũtigaathira nginya maũndũ macio mothe mahinge."},{"book":"Mathayo","chapter":"24","verse":"35","text":"Igũrũ na thĩ nĩigathira, no ciugo ciakwa itigathira."},{"book":"Mathayo","chapter":"24","verse":"36","text":"“Gũtirĩ mũndũ ũũĩ ũhoro wa mũthenya ũcio kana ithaa rĩu, o na araika a igũrũ matiũĩ, o na Mũriũ ndooĩ, tiga no Ithe wiki."},{"book":"Mathayo","chapter":"24","verse":"37","text":"O ta ũrĩa gwatariĩ matukũ-inĩ ma Nuhu, noguo gũkahaana hĩndĩ ya gũũka kwa Mũrũ wa Mũndũ."},{"book":"Mathayo","chapter":"24","verse":"38","text":"Nĩgũkorwo o ta ũrĩa gwatariĩ matukũ marĩa maarĩ mbere ya kĩguũ, andũ nĩmarĩĩaga na makanyua, na nĩmahikanagia na makahika, o nginya mũthenya ũrĩa Nuhu aatoonyire thabina;"},{"book":"Mathayo","chapter":"24","verse":"39","text":"nao matiamenyire nginya rĩrĩa kĩguũ gĩokire, gĩkĩmaniina othe. Ũguo noguo gũkahaana hĩndĩ ya gũũka kwa Mũrũ wa Mũndũ."},{"book":"Mathayo","chapter":"24","verse":"40","text":"Hĩndĩ ĩyo arũme eerĩ magaakorwo marĩ mũgũnda; ũmwe nĩakoywo na ũrĩa ũngĩ atigwo."},{"book":"Mathayo","chapter":"24","verse":"41","text":"Andũ-a-nja eerĩ magaakorwo magĩthĩa hamwe; ũmwe nĩakoywo na ũrĩa ũngĩ atigwo."},{"book":"Mathayo","chapter":"24","verse":"42","text":"“Nĩ ũndũ ũcio, ikaragai mwĩiguĩte, tondũ mũtiũĩ mũthenya ũrĩa Mwathani wanyu agooka."},{"book":"Mathayo","chapter":"24","verse":"43","text":"No menyai atĩrĩ, korwo mwene nyũmba nĩamenyete thaa cia ũtukũ iria mũici angĩũka, angĩaikarire eiguĩte, nyũmba yake ĩtuuo."},{"book":"Mathayo","chapter":"24","verse":"44","text":"Nĩ ũndũ ũcio o na inyuĩ no nginya mũikarage mwĩhaarĩirie, tondũ Mũrũ wa Mũndũ agooka ithaa rĩrĩa mũtamwĩrĩgĩrĩire."},{"book":"Mathayo","chapter":"24","verse":"45","text":"“Ningĩ-rĩ, ndungata ya kwĩhokeka na njũgĩ nĩĩrĩkũ, ĩrĩa mwathi wayo angĩĩhokera kũroraga ndungata iria ingĩ cia nyũmba yake, na ĩciheage irio ihinda rĩrĩa rĩagĩrĩire?"},{"book":"Mathayo","chapter":"24","verse":"46","text":"Kaĩ nĩũgaakorwo ũrĩ ũndũ mwega harĩ ndungata ĩyo, rĩrĩa mwathi wayo agooka akore ĩgĩĩka o ũguo-ĩ!"},{"book":"Mathayo","chapter":"24","verse":"47","text":"Ngũmwĩra atĩrĩ na ma, nĩakamĩĩhokera indo ciake ciothe."},{"book":"Mathayo","chapter":"24","verse":"48","text":"No rĩrĩ, ndungata ĩyo ĩngĩkorwo nĩ njaganu, na ĩĩre na ngoro atĩrĩ, ‘Mwathi wakwa nĩegũikara ihinda iraaya atacookete,’"},{"book":"Mathayo","chapter":"24","verse":"49","text":"na ĩkĩambĩrĩrie kũhũũra ndungata iria ingĩ, na kũrĩa na kũnyua hamwe na arĩĩu."},{"book":"Mathayo","chapter":"24","verse":"50","text":"Mwathi wa ndungata ĩyo agooka mũthenya ũrĩa ĩtamwĩrĩgĩrĩire, na ithaa rĩrĩa ĩtooĩ."},{"book":"Mathayo","chapter":"24","verse":"51","text":"Nake nĩakamĩherithia mũno, na amĩikie hamwe na andũ arĩa hinga, kũrĩa gũgaakorwo na kĩrĩro na kũhagarania magego."}]}