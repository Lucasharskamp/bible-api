{"data":[{"book":"Yohana","chapter":"8","verse":"1","text":"Yesu niyo aita ko Mnima lwe Mizeituni."},{"book":"Yohana","chapter":"8","verse":"2","text":"Mtootondo, niyo auya naho kwe Nyumba ya Mnungu. Want'hu wose wamzungulukaga niyo yehe ekala hasi no kukonga kuwahiniza."},{"book":"Yohana","chapter":"8","verse":"3","text":"Wahinizi we miko hamwenga na Mafalisayo niyo wamwigaila mvele agwiligwe akadamanya uhambwasi, niyo wamkimalisa hameso ya want'hu wose."},{"book":"Yohana","chapter":"8","verse":"4","text":"Niyo wamgamba Yesu, “Mhinizi, mvele uyu kagwiligwa akadamanya uhabwasi."},{"book":"Yohana","chapter":"8","verse":"5","text":"Mwe miko yetu Musa kakigamba, mvele enga uyu aungigwa atoigwe maiwe mpaka abanike. Weye wagaaze?”"},{"book":"Yohana","chapter":"8","verse":"6","text":"Nawalonga ivi kumtegela Yesu vileke wamlongeleze. Mna yehe niyo afunamaga hasi niya akonga kuwandika hasi na kadole kakwe."},{"book":"Yohana","chapter":"8","verse":"7","text":"Weze wande wakagendeela kumuuza maswali, Yesu akimaalaga nakuwagamba, “Mnt'hu yeyose mwenyu heena wavu ande ywa nk'hongo kumduila iwe.”"},{"book":"Yohana","chapter":"8","verse":"8","text":"Niyo afunama naho nakuwandika hasi."},{"book":"Yohana","chapter":"8","verse":"9","text":"Weze weve ivi, wose niyo wahalawa, yumwe yumwe wakakongela wadala vilongozi. Yesu niyo asigala ekedu na yudya mvele endile akei kakimala."},{"book":"Yohana","chapter":"8","verse":"10","text":"Yesu niyo akimaala, amgamba yudya mvele, “Wekuhi? Hasigale hata yumwenga akukulongeleza?”"},{"book":"Yohana","chapter":"8","verse":"11","text":"Yudya mvele niyo amhitula, “Zumbe hawahali.”"},{"book":"Yohana","chapter":"8","verse":"12","text":"Yesu niyo alonga vituhu na Mafalisayo, “Miye niye ung'azi we isi.” Niyo agendeela, “Yudya akunitimila na ande na ung'azi wa ugima naho haagendele mwo lwiza.”"},{"book":"Yohana","chapter":"8","verse":"13","text":"Mafalisayo niyo wamgamba, “Weye walava uwona wako mwenye, na izo ukukelongela uwona hiyo za kindedi.”"},{"book":"Yohana","chapter":"8","verse":"14","text":"Yesu niyo awahitula, “Hata nnakelongela uwona mbuli idya hukelongela ni kindedi, Kwaviya himanya kudya hulawa na kudya huita. Nyuwe hammanyize kudya hulawa hamwenga na kudya huita."},{"book":"Yohana","chapter":"8","verse":"15","text":"Nyuwe mwasengela kimnt'humnt'hu, miye himsengele mnt'hu yeyose."},{"book":"Yohana","chapter":"8","verse":"16","text":"Mna uneva nnadamanya ivo, usengelo wangu nounde wakindedi. Kwaviya miye hikedu, Tate yudya anigale e hamwenga na miye."},{"book":"Yohana","chapter":"8","verse":"17","text":"Iwandikwa mwe miko yenyu kugamba, ‘Uneva want'hu waidi wanalava uwona ukuligana, icho wakulonga, ni kindedi.’ ”"},{"book":"Yohana","chapter":"8","verse":"18","text":"“Nalonga uwona wa miye mwenye, Tate yangu nae anigale anilongela uwona.”"},{"book":"Yohana","chapter":"8","verse":"19","text":"Niyo wamuuza, “Iso eihi?”"},{"book":"Yohana","chapter":"8","verse":"20","text":"Yesu nakalonga yose aya viya andile akahiniza mwe Nyumba ya Mnungu. Mwe chumba kikuikigwa ikindolo cha malavo Naho hahali hata yumwenga amgwiile Kwaviya umuda wakwe no unda ukei kubula."},{"book":"Yohana","chapter":"8","verse":"21","text":"Yesu niyo alonga nao vituhu, “Nenihalawe nanywe nomnizungule, mna nomfe mwo wavu wenyu. Hamkudaha kuita kudya miye huita.”"},{"book":"Yohana","chapter":"8","verse":"22","text":"Vilongozi wa Wayahudi niyo wagamba, “Agamba hakikudaha kuita kudya akuunga aite, haluse kigambe aunga akekome yehe mwenye?”"},{"book":"Yohana","chapter":"8","verse":"23","text":"Yesu niyo awahitula, “Nyuwe ni wa aha he isi, mna miye hiza kulawa kulanga kwa Mnungu. Nyuwe mwalawa mwe isi ino mna miye hiyo wa ino isi."},{"book":"Yohana","chapter":"8","verse":"24","text":"Ivo nivo vilekile hamigambilani nomfe kwo wavu uwo mnanawo, naho nomfe mwo wavu wenyu uneva hamkuhuwila kugamba, ‘Miye ni Yehe.’ ”"},{"book":"Yohana","chapter":"8","verse":"25","text":"Niyo wamuuza, “Weye ni ani?”"},{"book":"Yohana","chapter":"8","verse":"26","text":"Nnanazo mbuli nyingi za kulonga mwa want'hu wose wamwe isi, na za kuwasengela nyuwe, yudya anigale miye yehe ni Mkindedi. Naho nawagambila want'hu diya nivile kulawa kwakwe.”"},{"book":"Yohana","chapter":"8","verse":"27","text":"Hawabunk'hule kugamba Yesu nakawagambila mbuli ya Ise."},{"book":"Yohana","chapter":"8","verse":"28","text":"Yesu niyo awagamba, “Mnamwinula Mwana wa Mnt'hu nommanye, ‘Miye niye Yehe.’ Naho nommanye hikudamanya mbuli yoyose kwa udahi wangu miye mwenye, mna nalonga dia Tate anisigiile nnonge."},{"book":"Yohana","chapter":"8","verse":"29","text":"Naho yudya anigale miye e hamwenga na miye, hakunasa nikedu, Kwaviya nadamanya mbuli ziku mbwedeza.”"},{"book":"Yohana","chapter":"8","verse":"30","text":"Want'hu wengi wevile Yesu viya naakasimuila, niyo wamhuwila."},{"book":"Yohana","chapter":"8","verse":"31","text":"Yesu niyo awagambila wadya Wayahudi wakumhuwila, “Mnayazumila amahinizo yangu, nomnde wanamp'hina wangu kindedi,"},{"book":"Yohana","chapter":"8","verse":"32","text":"naivo nommanye ikindedi, naho icho ikindedi, nekimiikeni vilekelwa.”"},{"book":"Yohana","chapter":"8","verse":"33","text":"Niyo wamhitula, “Suwe ni welekwa wa Ibulahimu, naho hakinati kinde watumwa wa mnt'hu yeyose. Nii ukagamba, ‘Nomnde walekelwa?’ ”"},{"book":"Yohana","chapter":"8","verse":"34","text":"Yesu niyo awagamba, “Namigambilani ikindedi, kila mnt'hu akudamanya wavu ni mtumwa wo wavu."},{"book":"Yohana","chapter":"8","verse":"35","text":"Mtumwa hi mwana wa mwe kaya mazuwa yose, mna mwana mwelekwa yehe ni wa umudya mndani mazuwa yose."},{"book":"Yohana","chapter":"8","verse":"36","text":"Uneva Mwana anawatenda mnde vilekelwa, nomnde vilekelwa kindedi."},{"book":"Yohana","chapter":"8","verse":"37","text":"Hiwamanyani nyuwe ni cheleko che Ibulahimu, mna mwaunga mnikome, Kwaviya hamkuyaunga mahinyo yangu."},{"book":"Yohana","chapter":"8","verse":"38","text":"Nalonga diya Tate anilagise, mna nyuwe mwadamanya diya mgambilwe ni tati yenyu.”"},{"book":"Yohana","chapter":"8","verse":"39","text":"Niyo wamhitula, “Tati yetu ni Ibulahimu.”"},{"book":"Yohana","chapter":"8","verse":"40","text":"Yose nidamanye, nikumigambilani kindedi nivile kulawa kwa Mnungu mna mwaunga mnikome. Ibulahimu hadamanye mbuli enga izi!"},{"book":"Yohana","chapter":"8","verse":"41","text":"Mwadamanya mbuli enga ziya tati yenyu adamanye.”"},{"book":"Yohana","chapter":"8","verse":"42","text":"Yesu niyo awagamba, “Mnungu andile tati yenyu kindedi, hegu nomniunga kwaviya nalawa kwakwe naho hiza. Hizile miye mwenye mna yehe niye aniletile."},{"book":"Yohana","chapter":"8","verse":"43","text":"Nii hamkukombaganya diya hulonga? Kwaviya hamkuunga kwiva ulosi wangu."},{"book":"Yohana","chapter":"8","verse":"44","text":"Nyuwe wana wa tati yenyu Mwavu, naho mwaunngisa kuyatimila yadya tati yenyu akuyaunga. Kukongela nk'hongo na kanda mkomi, naho akei ande mwe kindedi, Kwaviya hamna ikindedi mndani mwakwe, kwaviya aho akalonga uudant'hi, alagisa viya eli, kwaviya yehe mwenye ni mdant'hi na tate wo udant'hi."},{"book":"Yohana","chapter":"8","verse":"45","text":"Name Kwaviya nalonga ikindedi nivo vikuleka hamkunihuwila."},{"book":"Yohana","chapter":"8","verse":"46","text":"Ni yuhi mwa nyuwe akudaha kulagisa kugamba miye hidamanya wavu? Miye nnalonga ikindedi nii nyuwe hamkunihuwila?"},{"book":"Yohana","chapter":"8","verse":"47","text":"Mnt'hu ywa Mnungu eva yadya ya Mnungu, Mna nyuwe hamkwiva Kwaviya hiyo wa Mnungu.”"},{"book":"Yohana","chapter":"8","verse":"48","text":"Wayahudi niyo wamhomola Yesu wakagamba, “Haluse suwe hakikulonga ikindedi kugamba weye hwi Msamalia naho una mp'hepo?”"},{"book":"Yohana","chapter":"8","verse":"49","text":"Yesu niyo awahitula, “Miye hina mp'hepo. Namtunya Tate, mna nyuwe hamkunitunya."},{"book":"Yohana","chapter":"8","verse":"50","text":"Mna miye hikuzungula ukulu, eyuko akuzungula ukulu uwo, niyehe akuunga asengele."},{"book":"Yohana","chapter":"8","verse":"51","text":"Ikindedi namigambilani, mnt'hu aneva yadya hulonga haabanike chu.”"},{"book":"Yohana","chapter":"8","verse":"52","text":"Mna Wayahudi niyo wamgamba, “Haluse kibunk'hula kugamba una mp'hepo iihile. Ibulahimu kabanika hamwenga na walotezi wose mna weye wagamba, Mnt'hu anatoza mahinizo yako haabanike chu.”"},{"book":"Yohana","chapter":"8","verse":"53","text":"Weye umkulu kujink'ha tati yetu Ibulahimu abanike. Na walotezi wose wa Mnungu wabanika, weye waketenda niwe ani?"},{"book":"Yohana","chapter":"8","verse":"54","text":"Yesu niyo amhitula, “nakeink'ha ukulu miye mwenye, nt'hunyo yangu hiyo kint'hu, akunitunya ni Tate, yudya nyuwe mkugamba Mnungu ywenyu."},{"book":"Yohana","chapter":"8","verse":"55","text":"Naho nyuwe hamummanyize mna miye himmanya, nnagamba himmanyize neninde mlulimi enga nyuwe, mna miye himmanya naho hitoza ulosi wakwe."},{"book":"Yohana","chapter":"8","verse":"56","text":"Tati yenyu Ibulahimu na kanda na kinyemi kikulu, Kwaviya akuunga adione dizuwa dyo kwiza kwangu naho niyo adiona na kwelelwa.”"},{"book":"Yohana","chapter":"8","verse":"57","text":"Wayahudi niyo wamgamba, “Weye ukei kubuza myaka milongo mishano mna kumuwona Ibulahimu!”"},{"book":"Yohana","chapter":"8","verse":"58","text":"Yesu niyo awagamba, “Ikindedi nawagambileni,” “Ibulahimu umwo andaga akei kwelekwa, ‘Miye ni aho’.”"},{"book":"Yohana","chapter":"8","verse":"59","text":"Niyo walogota maiwe vileke wamtoe, Yesu niyo akefisa nakufosa mwe nyumba ya Mnungu no kuhalawa."}]}