{"data":[{"book":"Mose 4","chapter":"35","verse":"1","text":"Esi Israelviwo ƒu asaɖa anyi ɖe Yɔdan tɔsisi la to, le Moab gbedzi, le Yeriko kasa la, Yehowa gblɔ na Mose be,"},{"book":"Mose 4","chapter":"35","verse":"2","text":"“Na Israelviwo natsɔ du tɔxɛ aɖewo kple lãnyiƒe siwo ƒo xlã wo la ana Levi ƒe viwo abe woƒe domenyinu ene."},{"book":"Mose 4","chapter":"35","verse":"3","text":"Woƒe aƒewo anɔ du siawo me, eye anyigba siwo ƒo xlã wo la azu lãnyiƒewo na woƒe nyiwo, alẽwo kple lã bubuawo."},{"book":"Mose 4","chapter":"35","verse":"4","text":"“Mina woƒe lãnyiƒewo nakeke mita alafa ene blaatɔ̃ tso duawo ƒe gliwo gbɔ do ɖe afi sia afi."},{"book":"Mose 4","chapter":"35","verse":"5","text":"Ale miadzidze du la ƒe ɣedzeƒe gome wòakeke mita alafa asiekɛ, dziehe gome mita alafa asiekɛ, ɣetoɖoƒe gome mita alafa asiekɛ kple anyiehe gome mita alafa asiekɛ, eye du la nanɔ titina. Esia anye lãnyiƒe na wo anɔ duawo ŋu."},{"book":"Mose 4","chapter":"35","verse":"6","text":"“Mitsɔ Sitsoƒedu adeawo na Levi ƒe viwo. Ne ame aɖe wu ame le nu maɖowɔ me, eye wòƒu du ge ɖe Sitsoƒedu ade siawo kple du blaene-vɔ-eve bubu me la, anɔ dedie."},{"book":"Mose 4","chapter":"35","verse":"7","text":"Woatsɔ du blaene-vɔ-enyi siawo kple lãnyiƒe siwo ƒo xlã wo la ana Levi ƒe viwo."},{"book":"Mose 4","chapter":"35","verse":"8","text":"Du siawo anɔ anyigba la ƒe akpa vovovowo. To siwo lolo, eye du geɖewo le wo si la, woana duawo Levi ƒe viwo wòasɔ gbɔ, ke to suewo ana du ʋɛ aɖewo Levi ƒe viwo.”"},{"book":"Mose 4","chapter":"35","verse":"9","text":"Yehowa gblɔ na Mose be,"},{"book":"Mose 4","chapter":"35","verse":"10","text":"“Ƒo nu na Israelviwo, eye nàgblɔ na wo be, ‘Ne mietso Yɔdan, eye mieɖo Kanaanyigba dzi la,"},{"book":"Mose 4","chapter":"35","verse":"11","text":"mitia Sitsoƒeduwo da ɖi, ale be ne ame aɖe do hlɔ̃ le nu maɖowɔ me la, wòasi ayi wo dometɔ ɖeka me."},{"book":"Mose 4","chapter":"35","verse":"12","text":"Du siawo anye xɔnameteƒewo tso ame kuku la ƒe ƒometɔ siwo adi be yewoabia hlɔ̃ la ƒe asi me. Womawu hlɔ̃dola la o va se ɖe esime woadrɔ̃ ʋɔnui, akpɔe be eɖi fɔ."},{"book":"Mose 4","chapter":"35","verse":"13","text":"Du ade siawo si miena la anye miaƒe Sitsoƒeduwo."},{"book":"Mose 4","chapter":"35","verse":"14","text":"Mina du etɔ̃ nanɔ Yɔdan ƒe akpa sia, eye etɔ̃ nanɔ Kanaan abe Sitsoƒeduwo ene."},{"book":"Mose 4","chapter":"35","verse":"15","text":"Du siawo manye sitsoƒewo na Israelviwo ɖeɖe ko o, ke boŋ na amedzrowo kple mɔzɔlawo hã."},{"book":"Mose 4","chapter":"35","verse":"16","text":"“ ‘Ke ne ame aɖe axlã gakpo aɖe ɖe nɔvia wòaku la, woatsɔe abe hlɔ̃dodo ene, eye woawu hlɔ̃dola la."},{"book":"Mose 4","chapter":"35","verse":"17","text":"Ne woƒu kpe gã aɖe ame aɖe wòku la, hlɔ̃dodoe; woawu hlɔ̃dola la hã."},{"book":"Mose 4","chapter":"35","verse":"18","text":"Nenema kee woawɔ ame si atsɔ nu si wowɔ kple ati la aƒo nɔvia wòaku."},{"book":"Mose 4","chapter":"35","verse":"19","text":"Hlɔ̃biala la nawu hlɔ̃dola la ne edo goe."},{"book":"Mose 4","chapter":"35","verse":"20","text":"Ale ne ame aɖe le fuléle ta, wòtsɔ nane ƒu nɔvia alo tso mɔ nɛ,"},{"book":"Mose 4","chapter":"35","verse":"21","text":"alo tu kɔe kple dɔmedzoe wòku la, edo hlɔ̃. Hlɔ̃biala nawu hlɔ̃dola la."},{"book":"Mose 4","chapter":"35","verse":"22","text":"“ ‘Gake ne fuléle mele amea me o, ko kasia wòlɔ ame aɖe ƒu anyi alo da nane tamemaɖomaɖotɔe wòdze ame aɖe,"},{"book":"Mose 4","chapter":"35","verse":"23","text":"alo ne mekpɔe o, eye wòƒu kpe si ate ŋu awui, eye wòku la, ekema zi ale si menye futɔ na amea o, eye meɖo be yeawɔ nuvevie o hafi ta la,"},{"book":"Mose 4","chapter":"35","verse":"24","text":"woadrɔ̃ ʋɔnui, akpɔ be nyadzɔɖeamedzi koe loo alo ɖe yewoaɖe asi le hlɔ̃dola la ŋu na ame kuku la ƒe hlɔ̃biala mahã."},{"book":"Mose 4","chapter":"35","verse":"25","text":"Ne wotso nya me be nyadzɔɖeamedzi koe la, ekema ʋɔnudrɔ̃lawo axɔ na hlɔ̃dola la tso hlɔ̃biala la ƒe asi me. Woaɖe mɔ na hlɔ̃dola la wòanɔ Sitsoƒedu la me, eye wòanɔ afi ma va se ɖe esime nunɔlagã la naku."},{"book":"Mose 4","chapter":"35","verse":"26","text":"“ ‘Ne hlɔ̃dola la do go le sitsoƒedu la me,"},{"book":"Mose 4","chapter":"35","verse":"27","text":"eye hlɔ̃biala la kpɔe le du la godo hewui la, ekema hlɔ̃biala la medo hlɔ̃ o,"},{"book":"Mose 4","chapter":"35","verse":"28","text":"elabena ɖe wòle be hlɔ̃dola la nanɔ sitsoƒedu la me va se ɖe esime nunɔlagã la naku hafi. Ke le nunɔlagã la ƒe ku megbe la, hlɔ̃dola la ate ŋu atrɔ ayi wo de."},{"book":"Mose 4","chapter":"35","verse":"29","text":"“ ‘Esiawoe nye se siwo dzi Israelviwo katã nawɔ tso dzidzime yi dzidzime."},{"book":"Mose 4","chapter":"35","verse":"30","text":"“ ‘Ele be woawu hlɔ̃dolawo katã, gake ele be ɖasefowo nasɔ gbɔ wu ɖeka. Womawu hlɔ̃dola aɖeke si ŋu ɖasefo ɖeka pɛ ko ɖi ɖase le o."},{"book":"Mose 4","chapter":"35","verse":"31","text":"“ ‘Ne wodrɔ̃ ʋɔnu ame aɖe, tso nya me be ewu ame la, ekema ele be woawui kokoko. Womaxe alo axɔ naneke ɖe eƒe agbe ta o."},{"book":"Mose 4","chapter":"35","verse":"32","text":"“ ‘Nenema ke womaxɔ naneke le hlɔ̃dola si yi sitsoƒedu aɖe me la si, aɖe mɔ nɛ be wòatrɔ ayi wo de hafi nunɔlagã la naku o."},{"book":"Mose 4","chapter":"35","verse":"33","text":"“ ‘Ale womagblẽ kɔ ɖo na anyigba la o, elabena hlɔ̃dodo gblẽa kɔ ɖo na anyigba la. Gawu la, nu si woate ŋu atsɔ alé avu ɖe hlɔ̃dodo ta koe nye hlɔ̃dola la wuwu."},{"book":"Mose 4","chapter":"35","verse":"34","text":"Migado ŋunyɔ anyigba si dzi nɔ ge miala la o, elabena nye, Yehowa, mele afi ma nɔ ge.’ ”"}]}