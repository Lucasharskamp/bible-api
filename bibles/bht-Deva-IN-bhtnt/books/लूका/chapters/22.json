{"data":[{"book":"लूका","chapter":"22","verse":"1","text":"अखमीरी रोटिया दा त्योहारे जिसयो फसह बोलदे न, नेड़े ही था।"},{"book":"लूका","chapter":"22","verse":"2","text":"कने बड्डे याजक कने व्यवस्था जो सिखाणे बाले इसा गल्ला दिया तोपा च थे की, उसयो कियां मारन, पर सै लोकां ला डरदे थे।"},{"book":"लूका","chapter":"22","verse":"3","text":"कने शैतान यहूदा च बड़ी गिया, इसयो इस्करियोती भी बोलदे न कने सै बाहरां चेलयां चे इक था।"},{"book":"लूका","chapter":"22","verse":"4","text":"उनी जाई करी बड्डे याजकां कने सरदारां ने गलबात किती, की उसयो कियां उना दे हथे पकड़ा।"},{"book":"लूका","chapter":"22","verse":"5","text":"सै खुश होऐ, कने उसयो पेसे देंणे दा बचन दिता।"},{"book":"लूका","chapter":"22","verse":"6","text":"उनी मन्नी लिया, कने मोका तोपणा लग्गा, की बिना बुरा कितयो यीशुऐ उना दे हथे पकड़ाई दे। 22:6"},{"book":"लूका","chapter":"22","verse":"7","text":"तालू अखमीरी रोटिया दे त्योहारे दा दिन आया, जिदे च फसह दे मेमने दी बलि देणा जरूरी थी।22:7 (निर्ग. 12:3, 6, 8, 14)"},{"book":"लूका","chapter":"22","verse":"8","text":"कने यीशुऐ पतरस कने यूहन्ना जो ऐ बोली करी भेजया, “जाई करी साड़े खाणे तांई फसह दा खाणा तैयार करा।”"},{"book":"लूका","chapter":"22","verse":"9","text":"उनी यीशुऐ पुछया, “तू कुथु चांदा है, की असां फसह दा खाणा तैयार करन?”"},{"book":"लूका","chapter":"22","verse":"10","text":"उनी अपणे दो चेलयां जो ऐ बोली करी भेजया, की यरूशलेमे शेहरे जो जा, कने ओथु तुहांजो इक माणु घड़े चुकी करी चलया मिलणा, उदे पिच्छे चली जानयो।"},{"book":"लूका","chapter":"22","verse":"11","text":"कने सै जिस घरे जो जांगा, उस घरे दे मालिके जो बोलयो: की गुरू जी ने पूछया है, की मेरा कने मेरे चेलयां दा फसह दा खाणा खाने बाला कमरा कुथु है?"},{"book":"लूका","chapter":"22","verse":"12","text":"“उनी तुहांजो इक उपरे आला सजया सजाया कने तैयार कितया बडा कमरा दसी देणा है, कने तुसां ओथु साड़े तांई तैयारी करा।”"},{"book":"लूका","chapter":"22","verse":"13","text":"उना जाई करी, जियां यीशुऐ उना ने बोलया था, सियुदा ही था, कने उना उसा जगा फसह दा खाणा तैयार किता।"},{"book":"लूका","chapter":"22","verse":"14","text":"जालू बकत होया, तां यीशु बारह प्रेरितां सोगी रोटी खाणां बैठा।"},{"book":"लूका","chapter":"22","verse":"15","text":"कने यीशुऐ उना ने बोलया, “की मिंजो बड़ी इच्छा थी, की दुख भोगणे कने मरणे ला पेहले फसह दे त्योहारे दा खाणा तुहाड़े सोगी खां।"},{"book":"लूका","chapter":"22","verse":"16","text":"क्योंकि मैं तुसां ने बोलदा है, की जालू दीकर सै परमेश्वरे दे राज्य च पूरा नी होंगा तालू दीकर मैं फसह दे त्योहारे दा खाणा दुबारा नी खांगा।”"},{"book":"लूका","chapter":"22","verse":"17","text":"तालू उनी अंगूर दे रस दा कटोरा लेईकरी परमेश्वरे दा धन्याबाद किता कने बोलया, “इसयो लिया कने अपु चे बंडी करी पी लिया।"},{"book":"लूका","chapter":"22","verse":"18","text":"क्योंकि मैं तुसां ने बोलदा है, की जालू दीकर परमेश्वरे दा राज्य नी ओंगा तालू दीकर मैं अंगूरा दा रस कदी नी पिंगा।”"},{"book":"लूका","chapter":"22","verse":"19","text":"फिरी उनी रोटी लेई, कने धन्याबाद करिके तोड़ी, कने उना जो ऐ बोली करी दिती, ऐ मेरा शरीर है, जड़ी तुहाड़े तांई दितया जांदा है: मिंजो याद करणे तांई ऐई करा-करा।"},{"book":"लूका","chapter":"22","verse":"20","text":"इयां ही उनी खाणां खाणे बाद कटोरा भी ऐ बोलदे दिता, ऐ अंगूर दे रसे दा कटोरा मेरे उस खूने च नोई बाचा है जड़ा तुहाड़े तांई भाया जाणा है।22:20 (निर्ग. 24:8, 1 कुरि. 11:25, मत्ती 26:28, जक. 9:11)"},{"book":"लूका","chapter":"22","verse":"21","text":"पर दिखा, मिंजो पकड़वाणे बाले दा हथ मेरे सोगी मेरिया थालिया च है।22:21 (भज. 41:9)"},{"book":"लूका","chapter":"22","verse":"22","text":"“क्योंकि मिंजो, माणुऐ दे पुत्रे दा जियां उदे तांई तय है तियां करदा है, पर हाय उस माणुऐ पर, जिसदिया बजा ने पकड़ाया जांदा है।”"},{"book":"लूका","chapter":"22","verse":"23","text":"तालू सै अपु चे बोलणा लग्गे की, “असां चे कुण है, जड़ा ऐ कम्म करगा?”"},{"book":"लूका","chapter":"22","verse":"24","text":"उना चे ऐ भी बेहस होई की, सांझो चे कुण बडा समझया जांदा है?"},{"book":"लूका","chapter":"22","verse":"25","text":"यीशुऐ उना ने बोलया, बाकी जातियां दे राजे उना पर प्रभुता करदे न; जड़े उना पर हक रखदे न, उना जो उपकारक बोलदे न।"},{"book":"लूका","chapter":"22","verse":"26","text":"पर तुसां ऐ दे मत बणदे; नितां जड़ा तुसां चे बडा है, सै छोटे दे बराबर कने जड़ा सबते बड्डा है सै सेबक दे बराबर बणे।"},{"book":"लूका","chapter":"22","verse":"27","text":"क्योंकि बडा कुण है; सै जड़ा रोटी खाणां बैठया या सै जड़ा सेबा करदा है? क्या सै नी जड़ा रोटिया खाणां बैठया है? पर मैं तुहाड़े बिच सेवके सांई है।"},{"book":"लूका","chapter":"22","verse":"28","text":"पर तुसां ही न, जड़े मेरियां परिक्षां च लगातार मेरे सोगी रे;"},{"book":"लूका","chapter":"22","verse":"29","text":"कने जियां मेरे पिता मिंजो तांई इक राज्य दितया है, तियां ही मैं भी तुहाड़े तांई राज्य दिन्दा है।"},{"book":"लूका","chapter":"22","verse":"30","text":"ताकि तुसां मेरे राज्य च मेरिया मेजा पर खा पिया; कने सिंहसनां पर बेईकरी इस्राएले देशे दे बाहरां गोत्रों दे लोकां दा न्याय करा।"},{"book":"लूका","chapter":"22","verse":"31","text":"“शमौन, हे शमौन, दिख, शैताने तुसां लोकां जो परखणे तांई परमेश्वर ला आज्ञा मंगी लियो है, कि भलाई जो बुराई ला बख करणा जियां किसान कणका ला भुऐ जो बख करदा है।"},{"book":"लूका","chapter":"22","verse":"32","text":"पर मैं तेरे तांई परमेश्वरे ला प्राथना किती है, की तेरा भरोसा मिजों ला नी जा: कने जालू तु पश्चाताप करें, तां अपणे भाईयां जो भी मिजों पर भरोसा करणे तांई मजबूत करें।”"},{"book":"लूका","chapter":"22","verse":"33","text":"पतरसे यीशुऐ बोलया, “प्रभु जी, मैं तेरे सोगी जेला जाणे कने मरणे जो भी तैयार है।”"},{"book":"लूका","chapter":"22","verse":"34","text":"पर यीशुऐ बोलया, “हे पतरस मैं तिजो ने बोलदा है, की अज मुर्गे तालू दीकर बांग नी देणी जालू दीकर तू तिन्न बरी मिंजो पछेणने ला मना करी बोंणा है।”"},{"book":"लूका","chapter":"22","verse":"35","text":"कने यीशुऐ उना ने बोलया, “जालू मैं तुहांजो बटुऐ, कने झोली, कने जुते बिना शुभसमाचार प्रचार करणे भेजया था, तां क्या तुहांजो कुसा भी चिजा दी कमी होई थी?” उना बोलया, “नी होई कुसा भी चिजा दी।”"},{"book":"लूका","chapter":"22","verse":"36","text":"उनी उना ने बोलया, “पर हुण लोक साड़े खिलाफ न हुण जिसदे बाल बटुआ है सै उसयो लेई ले, कने तियां ही झोली भी, कने जिसदे बाल तलबार नी है सै बाहरे दे कपड़े बेची करी खरीदी ले।”"},{"book":"लूका","chapter":"22","verse":"37","text":"क्योंकि मैं तुसां ने बोलदा है, की ऐ जड़ा पबित्र शास्त्र च लिखया है सै पूरा हो की, “सै अपराधियां सांई मनया गिया है, उदा पूरा होणा जरूरी है: क्योंकि मेरे बारे जड़ियां गल्लां लिखियां न सै पुरियां होंणे बालियां न।”"},{"book":"लूका","chapter":"22","verse":"38","text":"चेलयां बोलया, “प्रभु जी, दिख, ऐथू दो तलबारां न।” यीशुऐ उना ने बोलया, “बतेरियाँ न।”"},{"book":"लूका","chapter":"22","verse":"39","text":"तालू सै बाहर निकली करी रोजे सांई जैतून रुखां दे पाहड़े पर गिया, कने चेले उदे पिच्छे गे।"},{"book":"लूका","chapter":"22","verse":"40","text":"उसा जगा पर पुज्जी करी यीशुऐ उना ने बोलया, “प्राथना करा, की तुसां दी परख ना होऐ।”"},{"book":"लूका","chapter":"22","verse":"41","text":"फिरी यीशु थोड़ा अग्गे गिया, कने गोडे भार बेईकरी प्राथना करणा लग्गा,"},{"book":"लूका","chapter":"22","verse":"42","text":"“पिता जी अगर तू चा तां इस कटोरे जो बखे ला हटाई ले, पर तमी मेरी नी पर तेरी इच्छा पुरी हो।”"},{"book":"लूका","chapter":"22","verse":"43","text":"तालू स्वर्गे दे इक स्वर्गदूते ओथु प्रगट होया जड़ा उसयो सामर्थ्य दिन्दा था।"},{"book":"लूका","chapter":"22","verse":"44","text":"कने सै बड़ा परेशान कने व्याकुल होईकरी कने दुखे ने प्राथना करणा लग्गा; कने उदा पसीना मना की खूने दियां बडियां-बडिया बूंदा सांई धरतिया पर पोआ था।"},{"book":"लूका","chapter":"22","verse":"45","text":"तालू सै प्राथना ला उठया कने अपणे चेलयां बखे आई करी उना जो उदासिया दे मारयो सुतया दिखया।"},{"book":"लूका","chapter":"22","verse":"46","text":"कने उना ने बोलया, “कजो सोआ दे न? उठा, प्राथना करा, की तुहाड़ी परख ना होऐ।”"},{"book":"लूका","chapter":"22","verse":"47","text":"जालू यीशु ऐ बोला दा ही था, की दिखा मते सारे लोक आऐ, यहूदा जड़ा बाहरां चेलयां चे इक था सै अग्गे-अग्गे ओआ दा था, सै यीशुऐ दे बखे आया, ताकि उदा चूमा लेई सके।"},{"book":"लूका","chapter":"22","verse":"48","text":"यीशुऐ उसयो बोलया, “हे यहूदा, क्या तू चूमा लेईकरी मिंजो, माणुऐ दे पुत्रे जो पकड़वा दा है?”"},{"book":"लूका","chapter":"22","verse":"49","text":"उदे साथियां जालू दिखया की क्या होणे वाला है, तां बोलया, “प्रभु जी, क्या असां तलबार चलान?”"},{"book":"लूका","chapter":"22","verse":"50","text":"कने चेलयां चे इकी महायाजके दे नोकरे पर तलबार चलाई करी उदा सजा कन उड़ाई दिता।"},{"book":"लूका","chapter":"22","verse":"51","text":"इस पर यीशुऐ बोलया, “हूंण बस करा।” कने उदा कन छुई करी उसयो ठीक किता।"},{"book":"लूका","chapter":"22","verse":"52","text":"तालू यीशुऐ बड्डे याजकां कने मंदरे दे रखबालयां दे अगुवां कने यहूदी अगुवां जो बोलया, तुसां क्या तलवारां कने डांगा लेईकरी मिंजो डाकुआं सांई पकड़ना आयो न।"},{"book":"लूका","chapter":"22","verse":"53","text":"“मैं जालू हर रोज मंदरे च बेईकरी उपदेश दिन्दा था, तालू तां तुसां मिंजो नी पकड़या; पर ऐ तुहाड़ा बकत है, कने नेहरे दा हक है।”"},{"book":"लूका","chapter":"22","verse":"54","text":"फिरी सै उसयो पकड़ी करी लेई चले, कने महायाजक दे घरे जो लेई आये कने पतरस दूरे-दूरे ला ही उना दे पिच्छे चलया था।"},{"book":"लूका","chapter":"22","verse":"55","text":"कने जालू सै अंगणे च अग्ग वाल्ली करी गिठे बैठे, तां पतरस भी उना दे बिच बेई गिया।"},{"book":"लूका","chapter":"22","verse":"56","text":"कने इक दासिया उसयो अग्गी दी लौई च बैठया दिखीकरी कने उदे पासे दिखीकरी बोलणा लग्गी, “ऐ भी तां यीशुऐ सोगी था।”"},{"book":"लूका","chapter":"22","verse":"57","text":"पर पतरसे ऐ बोली करी मना किता, की मैं इसयो नी जाणदा।"},{"book":"लूका","chapter":"22","verse":"58","text":"थोड़ी देरा बाद फिरी कुनकी होरनी उसयो दिखीकरी बोलया, “तु भी तां उना चे है।” पतरसे बोलया, “सै माणु मैं नी है।”"},{"book":"लूका","chapter":"22","verse":"59","text":"कोई इक घंटे बाद इक होर माणु बोलणा लग्गा, “पक्का ऐ भी उना सोगी ही था; क्योंकि ऐ भी गलीली है।”"},{"book":"लूका","chapter":"22","verse":"60","text":"पतरसे बोलया, “मिंजो नी पता की ऐ क्या बोला दा है?” पतरसे दे इयां बोलदे ही, मुर्गे झट बांग देई दिती।"},{"book":"लूका","chapter":"22","verse":"61","text":"तालू प्रभु यीशुऐ मुड़ी करी पतरसे पासे दिखया, कने पतरसे जो सै गल्ल याद आई जड़ी उनी बोलियो थी, “अज मुर्गे जो बांग देंणे ला पेहले, तू तिन्न बरी मिंजो मना करणा है।”"},{"book":"लूका","chapter":"22","verse":"62","text":"कने पतरस बाहर निकली करी बड़ा भरी रोणा लग्गा।"},{"book":"लूका","chapter":"22","verse":"63","text":"जिना माणुआं यीशुऐ जो पकड़या था, सै उदा मजाक उड़ाई करी उसयो कुटणा लग्गे;"},{"book":"लूका","chapter":"22","verse":"64","text":"कने उदियां हखी पर पट्टी बन्नी करी पुछया, “अगर तु परमेश्वरे दा संदेश देणेबाला है! तां सांझो दस कुनी तिजो मारया।”"},{"book":"लूका","chapter":"22","verse":"65","text":"कने उना होर भी बुरियां गल्लां उदे बारे च बोलियां।"},{"book":"लूका","chapter":"22","verse":"66","text":"जालू ब्याग होई तां यहूदी अगुवां कने बड्डे याजक कने व्यवस्था जो सिखाणे बाले गिठे होऐ, कने उसयो अपणिया महासभा च आंणी करी पुछया,"},{"book":"लूका","chapter":"22","verse":"67","text":"अगर तू मसीह है, तां सांझो ने बोली दे। यीशुऐ उना ने बोलया, “अगर मैं तुहांजो ने बोलें तां तुसां मनणा नी।"},{"book":"लूका","chapter":"22","verse":"68","text":"अगर मैं कोई सबाल पूछां, तां तुसां जबाब नी देणा।"},{"book":"लूका","chapter":"22","verse":"69","text":"पर हुणे ला मैं, माणुऐ दे पुत्रे सबते शक्तिशाली परमेश्वरे दे सजे पासे बेई रेणा।”"},{"book":"लूका","chapter":"22","verse":"70","text":"इस पर सारयां बोलया, “तां तु क्या परमेश्वरे दा पुत्र है?” यीशुऐ उना ने बोलया, “तुसां अपु ही बोलदे न, क्योंकि मैं है।”"},{"book":"लूका","chapter":"22","verse":"71","text":"तालू उना बोलया, “हुण सांझो गबाई दी क्या जरूरत है क्योंकि असां अपु ही इदे मुऐ ला सुणी लिया है।”"}]}