{"data":[{"book":"Ruku","chapter":"21","verse":"1","text":"Hagi Jisasi'a ra mono nompi mani'neno kesga huno nezmagege'za, feno vahe'mo'za zagoma ante taferopi ofa zagoa ante'naze."},{"book":"Ruku","chapter":"21","verse":"2","text":"Hagi amunte omne kento a'mo'a tare osi zago ana taferopi netregeno negeno,"},{"book":"Ruku","chapter":"21","verse":"3","text":"Jisasi'a anage huno hu'ne, Tamage hu'na neramasamue, ama amunte omne kento a'mo'a makamokizmia zamagatereno ante'ne."},{"book":"Ruku","chapter":"21","verse":"4","text":"Na'ankure zamagra rama'a antenafinti, taferopina mago'a eme ante'naze. Hianagi ama a'mo'a omnetfa hunefinti, agri'ma aza hanigeno manisiama'a miko ante vagarene."},{"book":"Ruku","chapter":"21","verse":"5","text":"Mago'a amagema nentaza disaipol naga'mo'za ra mono noma knare have eri'za noma negiza, vahe'mo'za museza eri'za ementazaza, eriza avasese hunte'naza zantaminku naneke nehazageno, Jisasi'a amanage hu'ne,"},{"book":"Ruku","chapter":"21","verse":"6","text":"Amazama me'negeta negazazana, magokna esigeno'a mago havemo'e huno, mago havemofo agofetura atresageno omanegosianki, ana maka tagna vazitregahaze."},{"book":"Ruku","chapter":"21","verse":"7","text":"Hige'za, ana kegu anage hu'za antahige'za, rempi hurami ne'moka, nanknafi anazana fore hugahie? Ana knama atupama hinkeno'a nankna avame'za fore hinketa ketesunkeno anazana fore hugahie?"},{"book":"Ruku","chapter":"21","verse":"8","text":"Jisasi'a anage hu'ne, Tamagra kva huneta atrenkeno mago'a vahe'mo'za havi kantera tamavreza oviho. Na'ankure rama'a vahe'mo'za Nagri nagifina eza anage hugahaze, nagra ana neki, hago knamo'a koftahie hanigeta, tamagra zamage anteta ovutfa hiho."},{"book":"Ruku","chapter":"21","verse":"9","text":"Tamagra ha'ma hanaza agenkene, hazenkeza fore'ma haniazamofo agenkema antahisuta korera osiho, na'ankure ese'zana ana zantamina fore hugahianagi, ame huno vagarekna omegahie."},{"book":"Ruku","chapter":"21","verse":"10","text":"Jisasi mago'ane huno, Mago rankumate vahe'mo'za, mago rankumate vahera hara huntesigeno, mago kinimofo naga'mo, mago kinimofo naga hara hunentesigeno,"},{"book":"Ruku","chapter":"21","verse":"11","text":"tusi'a imi enerisigeno, mago'a kaziga tusi'a kri fore nehinkeno, mago'a kaziga tusi'a zamaga netenkeno, monarera ruzahu ruzahu avameza fore huno vahera zamazeri zamagogofegahie."},{"book":"Ruku","chapter":"21","verse":"12","text":"Hu'neanagi anazana fore osu'nena, esera tamagrira tamazeri'za kanonkeve neramami'za, tamavre'za osi mono nompine, kina nompi ome neramante'za, kini vahete'ene kamani vahetera, Nagri nagireku hu'za tamavre'za vugahaze."},{"book":"Ruku","chapter":"21","verse":"13","text":"Zamagrama e'inama hanaza zamo'a, mago kankamu tamamisigeta, Nagri nagi nagenkea huama zamagritera hugahaze."},{"book":"Ruku","chapter":"21","verse":"14","text":"Ana hu'negu antahiantahi hakare hutma, inankna hu kehuta tagra'a taguvazigahune hutma osiho."},{"book":"Ruku","chapter":"21","verse":"15","text":"Na'ankure Nagra nanekema hanaza kene antahintahine tamisugeta, kea hanageno, kema huramantesaza vahe'mo'za, ana kema hanazana eri otregahaze."},{"book":"Ruku","chapter":"21","verse":"16","text":"Hianagi tamagritami tamarera tamafazane, tamafuhezane, tamagri'a naga'mo'zane, ronetamimozane, komoru hu'za mago'amota tamahe frigahaze."},{"book":"Ruku","chapter":"21","verse":"17","text":"Hagi maka'mo'za, tamagrira antahi haviza huramantegahaze. Na'ankure Nagri nagima tamagripi me'neazanteku anara hugahazanagi,"},{"book":"Ruku","chapter":"21","verse":"18","text":"magore huno tamasenifi tamazokamo'a fanane osugahie."},{"book":"Ruku","chapter":"21","verse":"19","text":"Tamagrama ana knazampima oti hanavetita vanutma tamasimura erigahaze."},{"book":"Ruku","chapter":"21","verse":"20","text":"Hianagi tamagrama negesageno sondia vahe'mo'za Jerusalemi kumama eme regagisagetma, Jerusalemi kuma azeri haviza hu'zamo'a egofta hie hutma antahiho."},{"book":"Ruku","chapter":"21","verse":"21","text":"Anama hanigeno'a Judiama mani'naza vahe'mo'za freza agonarega vnageno, rankumamofo amunompi mani'nesamo'za atre'za vinkeno, megiama mani'nesamo'za rankumapina uofreho."},{"book":"Ruku","chapter":"21","verse":"22","text":"Na'ankure ama'i ana kna, Anumzamo kefozazmire nona'a huzmante knagino, maka avontafepi krente'nea kea eama hugahie."},{"book":"Ruku","chapter":"21","verse":"23","text":"Zamu'enema hu'nesaza ananene, ana knafi mofavrema ami nemisaza nagamofonkura nasunku huzmantoe. Na'ankure Anumzamofo tusi'a rimpahe knazamo, ama mopafine vahete'enena egahie."},{"book":"Ruku","chapter":"21","verse":"24","text":"Hagi bainati kazinu eme zamahe nefri'za, zamavre'za maka kokantega kina ome hunezmantesageno, Jerusalemi kumara megi'a vahe'mo'za zamagiareti regugupa negrisageno, megi'a vahe'mofo knamo'a vagaregahie."},{"book":"Ruku","chapter":"21","verse":"25","text":"Jisasi'a anage hu'ne, Avame'zana zagerema ikante'ma ofunte fore nehina, mopafina vahe'mokizmia antahintahizmimo'a savri nehina, hanavezmi nomnenkeno, hagerimo kranto kranto huno tusi'a agasasa nerina nentahiza tusi'a kore hugahaze. (Joel 2:31)"},{"book":"Ruku","chapter":"21","verse":"26","text":"Mopafima fore'ma hanizamofo nege'za vahe'mo'za zamu evuevu hanige'za traka hu'za masegahaze. Na'ankure monafima me'nea hanave zantamimo'a toretore hinke'za anara hugahaze."},{"book":"Ruku","chapter":"21","verse":"27","text":"Ana nehina Vahe'mofo Mofavremo'a hampompi himamu'ane, tusi'a masa'afi ne-ena kegahaze.  (Dan 7:13)"},{"book":"Ruku","chapter":"21","verse":"28","text":"Hianagi ana maka'za erigafa huno fore nehinketa, oti hanavetita tamasenia antesga hutma keho. Na'ankure tamagri'ma tamavresia knamo'a egofta nehie."},{"book":"Ruku","chapter":"21","verse":"29","text":"Anante Jisasi'a anage huno mago fronka kea zamasmi'ne, Fiki zafare'ene maka ruga'a zafataraminte keta antahita hiho."},{"book":"Ruku","chapter":"21","verse":"30","text":"Zafamo'ma kasefa asinama regeta, zagegna fore hunaku higeno'e hutma nehaze."},{"book":"Ruku","chapter":"21","verse":"31","text":"E'inahu avame'zama negesutma, Anumzamofo kumara kofta hie hutma tamagesa antahiho."},{"book":"Ruku","chapter":"21","verse":"32","text":"Nagra tamage hu'na neramasmue, ama knafi mani'naza veamo'za ofri mani'nesnageno, ana maka'zana fore hugahie."},{"book":"Ruku","chapter":"21","verse":"33","text":"Monane mopane fanane hugahianagi, Nagri kemo'a fanane osu mevava hugahie."},{"book":"Ruku","chapter":"21","verse":"34","text":"Jisasi'a mago'ane anage hu'ne, Tamagra kva hiho. Ru negi ti neta negineneta, makazana kva huso'e nosuta, tmavufamofo zanku antahintahi hakare hanagi, e'inahuma hanageno'a krifumo zagagafa azeriankna hu'nenigeno, ana knamo'a ame huno onkesageno tamagritera efore hugahie."},{"book":"Ruku","chapter":"21","verse":"35","text":"Na'ankure maka ama mopafi mani'naza vahete ana knamo'a efore hugahie."},{"book":"Ruku","chapter":"21","verse":"36","text":"Hanki tamagra maka knafina kva hutma maninetma, nunamuna huvava nehutma, hankavetita mani'neta ana maka knazama efore'ma haniana agateneretma, Vahe'mofo Mofavrema esigura avega anteho."},{"book":"Ruku","chapter":"21","verse":"37","text":"Maka mago mago knafina ra mono nompi veara rempi hunezmino, kinagasegeno'a Olivie huza nehaza agonare marerino umanine."},{"book":"Ruku","chapter":"21","verse":"38","text":"Hagi maka vahe'mo'za nanterampi otiza rempima huzamisige'za antahisagu ra mono nompi vutere hu'naze."}]}