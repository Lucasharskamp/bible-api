{"data":[{"book":"Luka","chapter":"24","verse":"1","text":"Xati lɔxɔn xɔtɔn xɔtɔnni, ɲaxanle ture xiri ɲaxumɛn naxanye rafalaxi, e yi siga ne ra gaburu dɛɛn na."},{"book":"Luka","chapter":"24","verse":"2","text":"E yi a li gɛmɛn baxi gaburun dɛ ra."},{"book":"Luka","chapter":"24","verse":"3","text":"E yi so gaburun kui koni e mi Marigi Yesu binbin to na yi."},{"book":"Luka","chapter":"24","verse":"4","text":"E kuisanxin yi lu tixi na yi, e yi e tɛrɛna xɛmɛ dugi mayilenxi kan firinna e dɛxɔn ma."},{"book":"Luka","chapter":"24","verse":"5","text":"Ɲaxanle yi gaxu kati, e yi e xinbi sin, e e tigine sin bɔxɔn ma. Na xɛmɛ firinne yi a fala ɲaxanle xa, e naxa, “Ɛ niiramaan fenma faxa muxune yɛ nanfera?"},{"book":"Luka","chapter":"24","verse":"6","text":"A mi be, a bata keli sayani. A yi Galile yi waxatin naxan yi, a naxan fala ɛ xa, ɛ xaxili lu na xɔn ma."},{"book":"Luka","chapter":"24","verse":"7","text":"A naxa, ‘Fɔ Muxuna Dii Xɛmɛn xa so hakɛ kanne yii, e yi a gbangban wudin ma, a soge saxandeni a keli sayani.’ ”"},{"book":"Luka","chapter":"24","verse":"8","text":"Na xanbi ra, a falane yi rabira ɲaxanle ma."},{"book":"Luka","chapter":"24","verse":"9","text":"E xɛtɛ keli gaburu dɛɛn na, e sa na birin fala xarandii fu nun kedenna xa e nun a muxune birin."},{"book":"Luka","chapter":"24","verse":"10","text":"Ɲaxanli itoe nan a fala xɛrane xa, Mariyama Magadala kaan nun Yoyana nun Mariyama Yaki nga e nun ɲaxanla bonne, ne yi feni itoe fala xɛrane xa."},{"book":"Luka","chapter":"24","verse":"11","text":"Koni e yi a miri a ɲaxanle daxuya falan nan tixi, e mi la e ra mumɛ!"},{"book":"Luka","chapter":"24","verse":"12","text":"Koni Piyɛri yi keli, a siga gaburu dɛɛn na, a yi a yigodo, a yi a yɛ masa gaburun kui, a kasangenna kui genla to saxi, a xɛtɛ a konni. Feen naxan ligaxi, a kabɛma na ra."},{"book":"Luka","chapter":"24","verse":"13","text":"Na lɔxɔ yɛtɛni, muxu firin yi sigama taadina nde yi naxan yi xili Emayusi, e nun Yerusalɛn taan yi tagi kuya ndedi."},{"book":"Luka","chapter":"24","verse":"14","text":"Feen naxanye bata yi liga, e batuma na feene ma."},{"book":"Luka","chapter":"24","verse":"15","text":"E yi batuma waxatin naxan yi, Yesu yi a maso e ra, e birin yi lu sigɛ."},{"book":"Luka","chapter":"24","verse":"16","text":"E yi a to koni hali na, e mi a kolon."},{"book":"Luka","chapter":"24","verse":"17","text":"Yesu yi a fala e xa, a naxa, “Ɛ sigama kiraan xɔn waxatin naxan yi, ɛ yi nanfe falama?”"},{"book":"Luka","chapter":"24","verse":"18","text":"Na nde keden, naxan yi xili Kelopa, na yi a yabi, a naxa, “I tan keden peen nan Yerusalɛn taani ba, naxan mi a kolon feen naxanye ligaxi mɛnni waxati danguxini itoe yi?”"},{"book":"Luka","chapter":"24","verse":"19","text":"A yi a maxɔdin, a naxa, “Nanfe ne ra?”"},{"book":"Luka","chapter":"24","verse":"20","text":"Saraxarali kuntigine nun en ma kuntigine yi a suxu, alogo e xa a faxa. E yi a gbangban wudin ma."},{"book":"Luka","chapter":"24","verse":"21","text":"Anu, nxu bata yi nxu yigi sa a yi nun fa fala a tan nan Isirayila muxune xunbaan na. A birin mi na ra, a ligan soge saxanna nan to,"},{"book":"Luka","chapter":"24","verse":"22","text":"ɲaxanla ndee yi nxu tagi, ne nxu rakɔntɔfili nɛn. E siga nɛn gaburu dɛɛn na subaxani,"},{"book":"Luka","chapter":"24","verse":"23","text":"e mi a binbin to, e xɛtɛ, e fa a fala nxu xa, a malekane mini nɛn e ma naxanye a fala e xa, a a niin bata bira ayi!"},{"book":"Luka","chapter":"24","verse":"24","text":"Nxu lanfana ndee yi siga gaburu dɛɛn na, e sa a to alo ɲaxanle a fala nxu xa kii naxan yi, a yatin ligaxi na kii nin, koni e mi a to.”"},{"book":"Luka","chapter":"24","verse":"25","text":"Awa, Yesu yi a fala e xa, a naxa, “Ɛ xaxili mi na. Nabine feen naxanye birin fala ɛ xa, ɛ mi la ne ra ɛ bɔɲɛni xulɛn!"},{"book":"Luka","chapter":"24","verse":"26","text":"Ɛ mi a kolon a lanma Alaa Muxu Sugandixin xa tɔrɔ feni itoe ra benun a xa so a binyeni?”"},{"book":"Luka","chapter":"24","verse":"27","text":"Na xanbi ra, feen naxan birin falaxi Yesu a fe yi Kitabun kui, fɔlɔ Nabi Musaa Kitabun ma, han nabi gbɛtɛye, a na birin yɛba e xa."},{"book":"Luka","chapter":"24","verse":"28","text":"E yi sigama taan naxan yi nun, e to maso mɛnna ra, Yesu yi a liga alo a dangumatɔɔn na a ra."},{"book":"Luka","chapter":"24","verse":"29","text":"Koni e yi a raxɛtɛ, e naxa, “Lu nxu fɛma amasɔtɔ kɔɛ somaan ni i ra, dimin yi so.” Nayi, a yi lu e fɛma."},{"book":"Luka","chapter":"24","verse":"30","text":"A dɔxɔ a dɛgedeni e fɛma, a burun tongo, a barikan bira Ala xa, na xanbi ra a buruni gira, a yi a so e yii."},{"book":"Luka","chapter":"24","verse":"31","text":"E yɛɛn yi rabi mafurɛn, e yi a kolon fa fala a Yesu na a ra. Koni a tunun e yɛtagi."},{"book":"Luka","chapter":"24","verse":"32","text":"E yi a fala e bode xa, e naxa, “A ligaxi nɛn alo tɛɛn nan yi en kuiin ganma, a Kitabun fɛsɛfɛsɛma en xa waxatin naxan yi kiraan xɔn ma.”"},{"book":"Luka","chapter":"24","verse":"33","text":"E keli mafurɛn, e xɛtɛ Yerusalɛn taani, e xarandii fu nun kedenna li malanxi dɛnaxan yi e nun bonne."},{"book":"Luka","chapter":"24","verse":"34","text":"E yi a fala, e naxa, “Marigin bata keli sayani yati! Simɔn bata a to!”"},{"book":"Luka","chapter":"24","verse":"35","text":"Feen naxan liga kiraan xɔn ma, muxu firinne yi ne yɛba e xa, e Marigin kolon kii naxan yi, a buruni gira waxatin naxan yi."},{"book":"Luka","chapter":"24","verse":"36","text":"E yi ito falama waxatin naxan yi, Marigin yɛtɛɛn yi ti e tagi mafurɛn, a yi a fala e xa, a naxa, “Ala xa ɛ bɔɲɛn xunbeli.”"},{"book":"Luka","chapter":"24","verse":"37","text":"E gaxu kati, e yi e miri, e naxa, a e bata muxun yɛlɛnna to."},{"book":"Luka","chapter":"24","verse":"38","text":"Koni a yi a fala e xa, a naxa, “Ɛ kuisanxi nanfera, sikɛna ɛ bɔɲɛni nanfera?"},{"book":"Luka","chapter":"24","verse":"39","text":"Ɛ n yiine nun n sanne mato, ɛ a kolonma nɛn a n tan nan a ra. Ɛ yiin din n na, ɛ a toma nɛn nayi amasɔtɔ fati bɛndɛn nun xɔnne mi muxun yɛlɛnni alo ɛ a toma n tan yi kii naxan yi.”"},{"book":"Luka","chapter":"24","verse":"40","text":"A to yi na falama e xa, a yi a yiin nun a sanne yita e ra."},{"book":"Luka","chapter":"24","verse":"41","text":"Sɛwan nun kabɛn yi a liga, e mi la a ra xulɛn. Nayi, a yi e maxɔdin, a naxa, “Donsena ɛ yii be ba?”"},{"book":"Luka","chapter":"24","verse":"42","text":"E yɛxɛ gilinxi dungin so a yii,"},{"book":"Luka","chapter":"24","verse":"43","text":"a yi a tongo, a yi a don e yɛtagi."},{"book":"Luka","chapter":"24","verse":"44","text":"Na xanbi ra, a yi a fala e xa, a naxa, “N yi ɛ fɛma waxatin naxan yi, n feni itoe nan fala ɛ xa. Feen naxan birin sɛbɛxi n ma fe yi Musaa Sariya Kitabun kui e nun nabine kitabune nun Yaburin kui, fɔ ne xa kamali nɛn.”"},{"book":"Luka","chapter":"24","verse":"45","text":"A yi a liga e xaxili sɔtɔ alogo e xa Kitabuna feene famu."},{"book":"Luka","chapter":"24","verse":"46","text":"A yi a fala e xa, a naxa, “Ito nan sɛbɛxi fa fala Alaa Muxu Sugandixin xa tɔrɔ, a keli sayani a soge saxandeni."},{"book":"Luka","chapter":"24","verse":"47","text":"Tubi feen nun yulubi xafarin kawandin bama nɛn a xinli siyane birin xa, fɔlɔ Yerusalɛn taan ma."},{"book":"Luka","chapter":"24","verse":"48","text":"Feni itoe seren nan ɛ tan na."},{"book":"Luka","chapter":"24","verse":"49","text":"N Fafe Ala ɛ tuli sa naxan na, n tan yɛtɛɛn na rafama nɛn ɛ ma. Koni ɛ lu Yerusalɛn taani han na sɛnbɛn yi fa sa keli kore a godo ɛ xun ma.”"},{"book":"Luka","chapter":"24","verse":"50","text":"Na xanbi ra, a siga e ra han Betani taani, a sa a yiini te dɛnaxan yi, a duba e xa."},{"book":"Luka","chapter":"24","verse":"51","text":"A yi dubama e xa waxatin naxan yi, a keli e fɛma, a te ariyanna yi."},{"book":"Luka","chapter":"24","verse":"52","text":"E to yelin a batuɛ, e sɛwaxi gbeen yi xɛtɛ Yerusalɛn taani."},{"book":"Luka","chapter":"24","verse":"53","text":"E yi lu Ala Batu Banxini waxatin birin, e lu barikan birɛ Ala xa."}]}