{"data":[{"book":"Kəwur","chapter":"39","verse":"1","text":"Səbeŋa sa alom ŋa məntambɛnc, alom ŋa bulu, kɔ alom ŋeyim sɔ ŋanalompsɛ yamos ya dəKanu nyɛ pəmar pabɛrnɛ a pabəc yɛbəc nde aŋgbip ŋosoku mɔ. K'alompsɛ sɔ Aruna yamos ya dəKanu pəmɔ tɔkɔ MARIKI ɛnasom ti Musa mɔ."},{"book":"Kəwur","chapter":"39","verse":"2","text":"K'olompsɛ duma da efɔd kǝloto ka səbeŋa sa kentəler, sa kɛma, sa alom ŋa məntambɛnc, alom ŋa bulu, kɔ alom ŋeyim."},{"book":"Kəwur","chapter":"39","verse":"3","text":"Kɔ ŋamperi bɔpər ya kɛma nyɛ ŋanagbint-gbinti kɔ ŋanɛkəs yi mɛgbɛr mɛfɛt-mɛfɛt mmɛ ŋancbɛrsər cəloto cəfəfər ca səbeŋa sa kentəler, alom ŋa məntambɛnc, alom ŋa bulu, kɔ alom ŋeyim, kɔ tɔyɔnɛ yɛbəc ya acɛrəŋ kədu."},{"book":"Kəwur","chapter":"39","verse":"4","text":"K'ambɛr duma da efɔd yeyesɛ banca mɛrəŋ nyɛ anasɔtərɛnɛ yi cəsək ca banca ya duma da efɔd mɔ."},{"book":"Kəwur","chapter":"39","verse":"5","text":"Tabataba mpɛ pɛnanɔŋkər duma da efɔd ŋaŋɔkɔ mɔ. Anasɔtərɛnɛ pi, kɔ yɔyɔnɛ paka pin kɔ duma da efɔd: Tolompəs ta yi tɛnawurɛnɛ: kǝloto ka səbeŋa sa kentəler, sa kɛma, sa alom ŋa məntambɛnc, alom ŋa bulu, kɔ alom ŋeyim pəmɔ tɔkɔ MARIKI ɛnasom ti Musa mɔ."},{"book":"Kəwur","chapter":"39","verse":"6","text":"Kɔ ŋalompəs walakɛ wa masar mɔtɔt ma onikəs kɔ ŋambɛrsər mi fərɛm fa kɛma disrɛ. Kɔ ŋancicəs mewe ma awut a Yisrayel, pəmɔ ntɛ ancic tamp mɔ."},{"book":"Kəwur","chapter":"39","verse":"7","text":"K'ɔsɔtərɛnɛ masar mamɔkɔ yeyesɛ banca ya duma da efɔd kəroŋ, kəcɛm-cɛməs ka mewe ma awut a Yisrayel (Yakuba), pəmɔ ntɛ MARIKI ɛnasom ti Musa mɔ."},{"book":"Kəwur","chapter":"39","verse":"8","text":"K'ondunɛ yuba yɛgbɛknɛ dɛbəkəc kǝloto ka səbeŋa sa kentəler, panɔŋkəl səbeŋa sa kɛma, sa alom ŋa məntambɛnc, alom ŋa bulu kɔ alom ŋeyim, pəmɔ tɔkɔ analompəs duma da efɔd mɔ. Yɛbəc ya wəcɛrəŋ kədu yɛnayi."},{"book":"Kəwur","chapter":"39","verse":"9","text":"Yuba yɛgbɛknɛ dɛbəkəc yayɔkɔ ananut yi kəmɛrəŋ, yɛtəŋnɛnɛ cəsək fəp dobolu da cəsək ca yi dɛnayɔ kəca disrɛ katin."},{"book":"Kəwur","chapter":"39","verse":"10","text":"Kɔ ŋandɛtər ki masar momotər-motər cəgba maŋkəlɛ: Kəgba kəcɔkɔ-cɔkɔ kənayɔ masar mɔkɔ aŋwe sarduwan, topas kɔ emerɔd mɔ."},{"book":"Kəwur","chapter":"39","verse":"11","text":"Kəgba ka mɛrəŋ kənayɔ skabukul, safir, kɔ diyamaŋ."},{"book":"Kəwur","chapter":"39","verse":"12","text":"Kəgba ka maas kənayɔ opal, akat, kɔ ametis."},{"book":"Kəwur","chapter":"39","verse":"13","text":"Kəgba ka maŋkəlɛ kənayɔ kirisolit, onikəs, kɔ sasəp. Tasar o tasar anasɛtər pi dəfərɛm fa kɛma."},{"book":"Kəwur","chapter":"39","verse":"14","text":"Tasar o tasar anacic pi tewe ta wan wəkin wəka Yisrayel (Yakuba), pəmɔ tɔkɔ ancic tamp mɔ. Ti tencmentər mewe ma cusuŋka ncɛ wəco kɔ mɛrəŋ (12) ca Yisrayel."},{"book":"Kəwur","chapter":"39","verse":"15","text":"Kɔ ŋalompsɛ yuba yɛgbɛknɛ dɛbəkəc yayɔkɔ megbekce ma kɛma kəsoku pɛs."},{"book":"Kəwur","chapter":"39","verse":"16","text":"Kɔ ŋalompəs fərɛm mɛrəŋ fa kɛma, kɔ curundɛ mɛrəŋ ca kɛma ncɛ anabɛr moŋkubut mɛrəŋ ma yuba yɛgbɛknɛ dɛbəkəc makəroŋ mɔ."},{"book":"Kəwur","chapter":"39","verse":"17","text":"K'aŋgbɛkər megbekce mamɔkɔ mɛrəŋ ma kɛma curundɛ cəkɔ cəyi dəmoŋkubut ma yuba yɛgbɛknɛ dɛbəkəc yayɔkɔ."},{"book":"Kəwur","chapter":"39","verse":"18","text":"Kɔ ŋaŋkɔ ŋaŋgbɛkər cəsək cəlpəs ca megbekce mamɔkɔ mɛrəŋ dəfərɛm mɛrəŋ nfɛ fənayi yeyesɛ banca ya duma da efɔd mɔ tekiriŋ."},{"book":"Kəwur","chapter":"39","verse":"19","text":"Kɔ ŋalompəs sɔ curundɛ mɛrəŋ ca kɛma kɔ ŋambɛr ci moŋkubut ma yuba yɛgbɛknɛ yayɔkɔ tantɔf, kəsək nkɛ kəncgbuŋɛnɛ duma da efɔd mɔ."},{"book":"Kəwur","chapter":"39","verse":"20","text":"Kɔ ŋalompəs sɔ curundɛ mɛrəŋ cəlɔma ca kɛma ncɛ ŋanabɛr yeyesɛ banca ya duma da efɔd tantɔf mɔ, tekiriŋ, dəkəsɔtərɛnɛ da yi nde pəsurɛnɛ kɔ takəroŋ ta tabataba ta duma da efɔd mɔ."},{"book":"Kəwur","chapter":"39","verse":"21","text":"Kɔ ŋaŋkotərɛnɛ curundɛ ca yuba yɛgbɛknɛ dɛbəkəc kɔ ca duma da efɔd kəbənda ka alom ŋa məntambɛnc, kɔ tɔsɔŋɛ yuba yɛgbɛknɛ dɛbəkəc kədeŋsɛ takəroŋ ta tabataba pa duma da efɔd, tɔsɔŋɛ sɔ yuba kətɔtam kəsakɛnɛ kɔ duma da efɔd, pəmɔ tɔkɔ MARIKI ɛnasom ti Musa mɔ."},{"book":"Kəwur","chapter":"39","verse":"22","text":"K'ondunɛ burumus ba efɔd səbeŋa sa alom ŋa məntambɛnc fəp, yɛbəc ya wəcɛrəŋ kədu yɛnayi."},{"book":"Kəwur","chapter":"39","verse":"23","text":"Dəkəməl domp da duma dadɔkɔ dacɔ dɛnayi, pəmɔ ntɛ andunɛ yamos akata mɔ. Anagbɛnt di kilim haŋ panɔŋkər ntɛ tɔŋsɔŋɛ ta dɛwalɛ mɔ."},{"book":"Kəwur","chapter":"39","verse":"24","text":"Kɔ ŋandu bi tantɔf haŋ kɔ ŋanɔŋkər cəpare ca alom ŋa məntambɛnc, alom ŋa bulu, alom ŋeyim kɔ səbeŋa sa kentəler."},{"book":"Kəwur","chapter":"39","verse":"25","text":"Kɔ ŋalompəs meŋgbeŋkəle ma kɛma kəsoku pɛs, kɔ ŋambɛrsər-bɛrsər yi burumus tantɔf haŋ kɔ ŋanɔŋkər lulu ya cəpare dacɔ."},{"book":"Kəwur","chapter":"39","verse":"26","text":"Teŋgbeŋkəle pin kəpare kin, teŋgbeŋkəle pin kəpare kin k'ambɛrsər yi burumus haŋ k'anɔŋkər, ntɛ tɔŋsɔŋɛ pəkɔbəc'em pəmɔ tɔkɔ MARIKI ɛnasom ti Musa mɔ."},{"book":"Kəwur","chapter":"39","verse":"27","text":"K'acɛrəŋ kədu ŋasɔtɛ sɔ Aruna kɔ awut ɔn duma dedisrɛ da kǝloto ka səbeŋa sa kentəler."},{"book":"Kəwur","chapter":"39","verse":"28","text":"Kǝfakǝl, məmbo kɔ cɔgba fəp fa yi fənayɔnɛ kǝloto ka kentəler."},{"book":"Kəwur","chapter":"39","verse":"29","text":"K'acɛrəŋ ŋandunɛ mabamaba kǝloto ka səbeŋa sa kentəler, ŋanɔŋkəsəl səbeŋa sa alom ŋa məntambɛnc, sa alom ŋa bulu, kɔ sa alom ŋeyim, pəmɔ tɔkɔ MARIKI ɛnasom ti Musa mɔ."},{"book":"Kəwur","chapter":"39","verse":"30","text":"Kɔ ŋalompsɛ abɔpər ŋa dəKanu kɛma kəsoku pɛs, k'ancic ŋi kəroŋ «Dosoku da MARIKI» pəmɔ ntɛ ancic tamp mɔ."},{"book":"Kəwur","chapter":"39","verse":"31","text":"Kɔ ŋaŋkotərɛnɛ tɛbǝnda ta alom ŋa məntambɛnc kǝfakǝl takəroŋ, pəmɔ tɔkɔ MARIKI ɛnasom ti Musa mɔ."},{"book":"Kəwur","chapter":"39","verse":"32","text":"Kɔ yɛbəc ya dəkiyi dosoku, y'aŋgbancan ŋɛbəpɛnɛ kɔ Kanu yelip oŋ. Aka Yisrayel ŋanasurɛnɛ kəyɔ tɔkɔ MARIKI ɛnasom Musa mɔ."},{"book":"Kəwur","chapter":"39","verse":"33","text":"K'aka Yisrayel ŋaŋkɛrɛ Musa dəkəyi dosoku: Aŋgbancan kɔ ca ya ŋi: ŋkora ya ŋi, fərɛm fa ŋi, gbat-gbata ya ŋi, mogbu ma ŋi kɔ yɛcəmɛnɛ ya ŋi,"},{"book":"Kəwur","chapter":"39","verse":"34","text":"kata ya ŋkesiya yorkun nyɛ aŋgbət alom ŋeyim, pokumpɛ pa kata ya ntempeli, kɔ kəloto kəŋɛrɛ,"},{"book":"Kəwur","chapter":"39","verse":"35","text":"kaŋkəra ka sede, kɔ cəgbo ca ki kɔ afɛŋk ŋɔsɔksɛ kiciya,"},{"book":"Kəwur","chapter":"39","verse":"36","text":"amɛsa kɔ yogbuŋsərɛnɛ ya ŋi fəp, kɔ cəcom ncɛ aloŋnɛnɛ Kanu mɔ,"},{"book":"Kəwur","chapter":"39","verse":"37","text":"pɛdɛtɛ səlamp pa kɛma kəsoku pɛs kɔ səlamp sa pi, yogbuŋsərɛnɛ ya pi fəp kɔ moro momotɛnɛ ma pi,"},{"book":"Kəwur","chapter":"39","verse":"38","text":"tetek toloŋnɛ pa kɛma, moro mɔbɔy, suray səbotu ambɔnc, kəloto kəŋɛrɛ ka dəkusuŋka da aŋgbancan,"},{"book":"Kəwur","chapter":"39","verse":"39","text":"tetek toloŋnɛ pa kɔpər kɔ yala ya kɔpər, kɔ cəgbo ca pi kɔ yogbuŋsərɛnɛ ya pi, kəsamp kəbɛrɛ domun dɔsɔkəsnɛnɛ kɔ pɛcəmɛnɛ pa ki,"},{"book":"Kəwur","chapter":"39","verse":"40","text":"cəloto ca saŋka kɔ mogbu ma ci, kɔ yɛcəmɛnɛ ya mi, kəloto kəŋɛrɛ dəkusuŋka da saŋka, kəlɛkɛnɛ bənda kɔ cəgbo cədɔf ca yi, yogbuŋsərɛnɛ nyɛ pənamar pabəcɛ dəkiyi dosoku mɔ fəp, aŋgbancan ŋɛbəpɛnɛ kɔ Kanu mɔ fəp,"},{"book":"Kəwur","chapter":"39","verse":"41","text":"yamos yodu yɔkɔ pəmar pabɛrnɛ a pabəc yɛbəc nde aŋgbip ŋosoku mɔ, kɔ yamos ya dəKanu nyɛ Aruna kɔ awut ɔn ŋandekɔ ŋacbɛrnɛ a ŋacbəcɛ Kanu mɔ."},{"book":"Kəwur","chapter":"39","verse":"42","text":"Aka Yisrayel ŋanabəc yɛbəc yayɔkɔ pəmɔ tɔkɔ MARIKI ɛnasom ti Musa mɔ."},{"book":"Kəwur","chapter":"39","verse":"43","text":"Ntɛ Musa ɛnəŋk a ŋasurɛnɛ kəbəc yɛbəc fəp yɔkɔ MARIKI ɛnasom kəbəc mɔ, k'ontolanɛ aka Yisrayel pətɔt."}]}