{"data":[{"book":"Kulawa","chapter":"5","verse":"1","text":"Abaho Musa na Haluni wachola kwa Falao wamulongela, “Mndewa Imulungu, Imulungu wa Izilaeli kolonga vino, ‘Waleke wanhu zangu wasegele, wakanitendele nyimwilinyimwili kuluwala.’ ”"},{"book":"Kulawa","chapter":"5","verse":"2","text":"Lakini Falao kawauza, “Mndewa Imulungu ayo nani mbaka nimtegeleze na niwaleke Waizilaeli wasegele? Niye simjuwile bule ayo Mndewa Imulungu, na siwaleka Waizilaeli wasegele.”"},{"book":"Kulawa","chapter":"5","verse":"3","text":"Musa na Haluni wamwidika, “Imulungu wa Waebulania katulawila siye. Tuleke tuchole kuluwala kwa mwanza wa siku ndatu tukamulavile nhosa Mndewa Imulungu wetu. Wahalema sikutusegele Mndewa Imulungu kotukoma kwa mitamu hebu kwa ng'hondo.”"},{"book":"Kulawa","chapter":"5","verse":"4","text":"Mndewa wa Misili kawedika, “Gweye Musa na miyago Haluni habali mowatenda wanhu waleke kusang'hana? Bweleni mzisang'hano zenu.”"},{"book":"Kulawa","chapter":"5","verse":"5","text":"Abaho Falao kalonga kabili, “Wanhu wenu wengi kubanza wanhu wa isi yangu, na sambi mweye molonda waleke kusang'hana!”"},{"book":"Kulawa","chapter":"5","verse":"6","text":"Siku didija Falao kawalagiza Wamisili iwakulu wa watumwa hamoja na iwemilizi owemililaga Waizilaeli wayao, kalonga,"},{"book":"Kulawa","chapter":"5","verse":"7","text":"“Sikumuwagwelele Waizilaeli minyomvi ya kutendela matofali, walekeni wenyego wachole kuizahila."},{"book":"Kulawa","chapter":"5","verse":"8","text":"Lakini wingi wa matofali gondawatende uwe uuja kamba wa siku zose, na sikudiswele hata tofali dimoja, kwavija wanhu wano wanyeka, lekaavo onongela, ‘Tuleke tuchole tukamulavile nhosa Imulungu wetu.’"},{"book":"Kulawa","chapter":"5","verse":"9","text":"Wengezeni wanhu wano sang'hano ndala zonda ziwatende sikuwategeleze mbuli za uvizi.”"},{"book":"Kulawa","chapter":"5","verse":"10","text":"Avo Wamisili iwakulu wa watumwa hamoja na iwemilizi owemililaga Waizilaeli wayao wachola kwa iwanhu kuwalongela, “Falao kalonga vino, ‘Siwagwelela kabili minyomvi."},{"book":"Kulawa","chapter":"5","verse":"11","text":"Gendeni mweye wenyego kokose kumudaha kuipata, lakini wingi wa matofali uwe vivija kamba siku zose.’ ”"},{"book":"Kulawa","chapter":"5","verse":"12","text":"Avo wanhu wapwililika kila hanhu mwiisi ya Misili kuzahila minyomvi."},{"book":"Kulawa","chapter":"5","verse":"13","text":"Nao Wamisili iwakulu wa watumwa, wawalagiza wanhu walonga, “Tendeni matofali kamba gaja gamukalile motenda siku zose vimukalile mogaliligwa minyomvi.”"},{"book":"Kulawa","chapter":"5","verse":"14","text":"Wamisili iwakulu wa watumwa wawatowa iwemilizi owemililaga Waizilaeli wayao, wasaguligwe kwimilila sang'hano kuno owalongela, “Habali hamuvikize wingi wa matofali gagaja kamba vimutendaga siku zose?”"},{"book":"Kulawa","chapter":"5","verse":"15","text":"Abaho iwemilizi owemililaga Waizilaeli wayao wachola kwa Falao, wamulongela, “Go, mkulu habali kotutendela vino siye wasang'hanaji zako?"},{"book":"Kulawa","chapter":"5","verse":"16","text":"Hatugweleligwa kabili minyomvi na kuno tolongeligwa tutende matofali. Abaho totoigwa lakini wabanange wanhu zako mwenyego.”"},{"book":"Kulawa","chapter":"5","verse":"17","text":"Falao kawedika, “Mweye mnyeka, na hamulonda kusang'hana, lekaavo monongela, ‘Tuleke tuchole tukamulavile nhosa Mndewa Imulungu.’"},{"book":"Kulawa","chapter":"5","verse":"18","text":"Bweleni kusang'hana! Honda mugweleligwe minyomvi, lakini molondigwa mutende matofali kamba gaja gamutendaga siku zose.”"},{"book":"Kulawa","chapter":"5","verse":"19","text":"Avo iwemilizi owemililaga Waizilaeli wayao wayona wa mmagazo ng'hani kwavija walongeligwa, “Mutende matofali kamba gaja gamutendaga siku zose.”"},{"book":"Kulawa","chapter":"5","verse":"20","text":"Viwasegele kwa Falao, wamting'hana Musa na Haluni wakala owabeta."},{"book":"Kulawa","chapter":"5","verse":"21","text":"Avo wawalongela, “Mndewa Imulungu yakilole kija kimutenda na yawataguse mweye kwavija mumtenda Falao na wasang'hanaji zake watwihile. Mweye muwagwelela mbuli ya kutukomela.”"},{"book":"Kulawa","chapter":"5","verse":"22","text":"Abaho Musa kachola kwa Mndewa Imulungu kabili kamulongela, “Mndewa Imulungu habali kowatendela gehile wanhu wano? Avo kumbe kino acho kiunitumile?"},{"book":"Kulawa","chapter":"5","verse":"23","text":"Toka vinicholile na kulonga na Falao kwa twaga jako, mndewa ayo kowatendela gehile wanhu wano, na gweye hutendile kinhu chochose kuwakombola wanhu zako.”"}]}