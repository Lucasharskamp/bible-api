{"data":[{"book":"Mark","chapter":"10","verse":"1","text":"Ntɛ Yesu ɛyɛfɛ dəndo mɔ, k'ɔŋkɔ atɔf ŋa Yude ntende mokuru ma kəŋgbɔkɔ ka Yurdɛn. Kɔ kənay ka afum alarəm kəŋkɔ sɔ kəloŋkanɛ kɔ kəsək. Kɔ Yesu oncop kətəksɛ ŋa, pəmɔ tɔkɔ ɔncyɔ ti mɔ."},{"book":"Mark","chapter":"10","verse":"2","text":"Kɔ aFarisi ŋander ŋayif kɔ, ŋaccəpɛ kɔ towul, kɔ tɔyɔnɛ sariyɛ səwosɛ wərkun kəce wəran kɔn-ɛ."},{"book":"Mark","chapter":"10","verse":"3","text":"Kɔ Yesu oloku ŋa: «Cəke cɔ Musa ɛnasom nu-ɛ?»"},{"book":"Mark","chapter":"10","verse":"4","text":"Kɔ ŋaloku: «Ntɛ Musa ɛnaloku mɔ, a məcic areka ŋecenɛ wəran a mədebɛləs kɔ.»"},{"book":"Mark","chapter":"10","verse":"5","text":"Kɔ Yesu oloku ŋa: «Teta deyeŋki donu səbomp dɔ Musa ɛnacicɛ tosom tantɛ."},{"book":"Mark","chapter":"10","verse":"6","text":"Mba dəkəcop da doru kɔ Kanu kəsɛl ŋa, wərkun kɔ wəran.10.6 Dəkəcop 1.27"},{"book":"Mark","chapter":"10","verse":"7","text":"It'ɔsɔŋɛ ntɛ wərkun ɛŋsak kas kɔ kɛrɛ, ŋasektərɛnɛ kɔ wəran kɔn mɔ,"},{"book":"Mark","chapter":"10","verse":"8","text":"afum akaŋɛ mɛrəŋ ŋakafəlɛ ŋayɔnɛ tɛsɛm tin. Ti disrɛ ŋayɔnɛ fɛ sɔ afum mɛrəŋ, mba tɛsɛm tin.10.8 Dəkəcop 2.24"},{"book":"Mark","chapter":"10","verse":"9","text":"Ta fum pəgbɛy tɔkɔ Kanu kəloŋka mɔ!»"},{"book":"Mark","chapter":"10","verse":"10","text":"Ntɛ ŋalukus dɛkɛr mɔ, kɔ acɛpsɛ ɔn ŋayɛfɛ kəyifət kɔ teta moloku mamɔkɔ."},{"book":"Mark","chapter":"10","verse":"11","text":"Kɔ Yesu oloku ŋa: «Nwɛ ence wəran kɔn pəkɔ pənɛncɛ wəlɔma mɔ, dəkəcəmɛ da wəsumpər dalakɔ d'eyinɛ wəran wəkakɔ."},{"book":"Mark","chapter":"10","verse":"12","text":"Kɔ wəran ence wos, wərkun wəlɔma pənɛncɛ kɔ-ɛ, nkɔn sɔ dalakɔ d'eyi.»"},{"book":"Mark","chapter":"10","verse":"13","text":"Afum ŋanckɛrɛ Yesu awut ntɛ tɔŋsɔŋɛ pəcdeŋər ŋa waca pətolanɛ ŋa sɔ mɔ. Mba kɔ acɛpsɛ ɔn ŋaŋgbəŋ-gbəŋər ŋa."},{"book":"Mark","chapter":"10","verse":"14","text":"Ntɛ Yesu ɛnəŋk ti mɔ, kɔ pəntɛlɛ kɔ, k'oloku ŋa: «Nəsak awut ŋader nnɔ iyi mɔ, ta nəyamsər ŋa kəder, bawo, afum gbəcərəm akɔ ŋayi pəmɔ awut mɔ, ŋa ŋandekɔbɛrɛ akip ŋa dɛbɛ da Kanu dəntɔf."},{"book":"Mark","chapter":"10","verse":"15","text":"Kance icloku nu: Nwɛ o nwɛ ɔntɔfaynɛ dɛbɛ da Kanu pəmɔ wanfɛt mɔ, ɔfɔdekɔbɛrɛ di disrɛ.»"},{"book":"Mark","chapter":"10","verse":"16","text":"Kɔ Yesu ɛlɛk awut k'ɔntɔmpər, k'ɛyɛfɛ kətolanɛ ŋa pətɔt, pəcdeŋ ŋa waca dəsəbomp."},{"book":"Mark","chapter":"10","verse":"17","text":"Ntɛ Yesu osumpər dɔpɔ kəkɔ mɔ, kɔ fum wəlɔma ɛyɛksɛ k'ende pəcəpɛ kɔ suwu pəyif kɔ: «Wətəksɛ wətɔt, cəke cɔ pəmar im kəyɔ, ntɛ tɔŋsɔŋɛ isɔtɔ kɛ ka kiyi wəyeŋ ka doru o doru mɔ-ɛ?»"},{"book":"Mark","chapter":"10","verse":"18","text":"Kɔ Yesu eyif kɔ: «Ta ake tɔ məwen'em ‹Wətɔt›-ɛ? Ali fum ɔyɔnɛ fɛ wətɔt, mɛnɛ Kanu sona gboŋ."},{"book":"Mark","chapter":"10","verse":"19","text":"Məncərɛ mosom ma Kanu: ‹Ta mədif fum, ta məsumpər dalakɔ, ta məkiyɛ, ta məsumpərɛ fum sede sa yem, ta mədir fum, məleləs wisi kɔ wiri.›»10.19 Kəwur 20.12-16, Sariyɛ 5.16-20"},{"book":"Mark","chapter":"10","verse":"20","text":"Kɔ fum nwɛ oloku Yesu: «Wətəksɛ, ileləs mosom mamɔkɔ fəp kəyɛfɛ isɔrɔfɛtɛ.»"},{"book":"Mark","chapter":"10","verse":"21","text":"Kɔ Yesu ɔmɔmən kɔ, kɔ tetɔn tɔmbɔt kɔ. Kɔ Yesu oloku kɔ: «Tes tin gboŋ tobut əm: Məkɔ, məcaməs daka ndɛ məyɔ mɔ fəp, məsɔŋ pəsam papɔkɔ atɔyɔ daka, məndekɔsɔtɔ daka dɛlarəm nde dəkɔm. Kɔ tɛyɛfɛ dənda-ɛ, məder məcɛps'em darəŋ.»"},{"book":"Mark","chapter":"10","verse":"22","text":"Kɔ dis dɛndɛncɛ fum nwɛ kəne toloku ta Yesu, k'owur pəmɔncnɛ, bawo ɛnayɔ daka dɛlarəm."},{"book":"Mark","chapter":"10","verse":"23","text":"Kɔ Yesu ɔmɔmən acɛpsɛ ɔn k'oloku ŋa: «Pəncuca aka daka kəbɛrɛ ka akip ŋa dɛbɛ da Kanu dəntɔf!»"},{"book":"Mark","chapter":"10","verse":"24","text":"Kɔ pənciyanɛ acɛpsɛ ɔn teta moloku mamɔkɔ. Mba kɔ Yesu ɔŋgbɔkərɛ sɔ: «Awut em, pəncuca kəbɛrɛ akip ŋa dɛbɛ da Kanu dəntɔf!"},{"book":"Mark","chapter":"10","verse":"25","text":"Pəfəfərɛnɛ yɔkɔmɛ kəbɛrɛ abi ŋa tɛsɛmbɛ pətas wəka daka kəbɛrɛ ka akip ŋa dɛbɛ da Kanu dəntɔf.»"},{"book":"Mark","chapter":"10","verse":"26","text":"Kɔ toloku tatɔkɔ tɛnaŋkanɛ kəwosəs acɛpsɛ ɔn cusu, kɔ ŋaŋyiftɛnɛ: «An'antam oŋ kəyac-ɛ?»"},{"book":"Mark","chapter":"10","verse":"27","text":"Kɔ Yesu ɔmɔmən ŋa, k'oloku: «Afum ŋafɔtam ti, mba Kanu kəntam ti, bawo Kanu kəntam mes fəp.»"},{"book":"Mark","chapter":"10","verse":"28","text":"Kɔ Piyɛr ɛyɛfɛ kəloku kɔ: «Səna səsak ca fəp ntɛ tɔŋsɔŋɛ səncəm'am darəŋ mɔ.»"},{"book":"Mark","chapter":"10","verse":"29","text":"Kɔ Yesu oloku kɔ: «Kance icloku nu: Fum eyi fɛ nwɛ ɛsakɛ teta ina kɔ Kibaru Kətɔt: Kəlɔ, awɛnc, akirɛ, kɛrɛ, kas, awut kɔ pəyɔnɛ fɛ ti antɔf-ɛ,"},{"book":"Mark","chapter":"10","verse":"30","text":"wəkayi ɔŋsɔtɔ tɛm tantɛ ayi mɔ tasar tin ta yayɔkɔ məsak mɔ fəp, kəyɛfɛ wɔlɔ, awɛnc, akirɛ, cɛrɛ, awut kɔ ntɔf kətɔrəs disrɛ, pəsɔtɔ sɔ kiyi wəyeŋ ka doru o doru tɛm tekiriŋ."},{"book":"Mark","chapter":"10","verse":"31","text":"Akiriŋ alarəm ŋandeyɔnɛ adarəŋ, kɔ adarəŋ ŋandeyɔnɛ akiriŋ.»"},{"book":"Mark","chapter":"10","verse":"32","text":"Dɔpɔ ŋanayi kəpɛ ka Yerusalɛm, kɔ Yesu eyi ŋa kiriŋ, bəkəc yɛnalɛcɛ-lɛcɛ acɛpsɛ ɔn, afum akɔ ŋanacəmɛ ŋa darəŋ mɔ, ŋanesɛ. Kɔ Yesu ɛlɛk sɔ Asom ɔn aŋɛ wəco kɔ mɛrəŋ, k'ɛyɛfɛ kəlɔmər ŋa tɔkɔ tendesɔtɔ kɔ mɔ."},{"book":"Mark","chapter":"10","verse":"33","text":"K'oloku ŋa: «Yerusalɛm ayi kəpɛ, andekɔsɔŋ Wan ka Wərkun aloŋnɛ apɔŋ kɔ atəksɛ sariyɛ s'aSuyif. Kɔ ŋandeŋǝr kɔ sariyɛ sa kǝdif, ŋabɛr kɔ sɔ atɔyɔnɛ aSuyif dəwaca,"},{"book":"Mark","chapter":"10","verse":"34","text":"akakɔ ŋafani kɔ, ŋayuksər kɔ lin, ŋasutɛ kɔ tɔrɔŋkɔn, ŋadif kɔ. Kɔ mata maas mencepər-ɛ, pəfɔtɛ afi dacɔ.»"},{"book":"Mark","chapter":"10","verse":"35","text":"Kɔ awut a Sebede aŋɛ mɛrəŋ Sak kɔ Isaŋ ŋander ŋaloku Yesu: «Wətəksɛ, səfaŋ məyɔnɛ su ntɛ səndetol'am mɔ.»"},{"book":"Mark","chapter":"10","verse":"36","text":"Kɔ Yesu eyif ŋa: «Cəke cɔ nəfaŋ a iyɔnɛ nu-ɛ?»"},{"book":"Mark","chapter":"10","verse":"37","text":"Kɔ ŋaloku Yesu: «Məwosɛ su wəkin kənd'am kəca kətɔt kɔ wəkɔ kəca kam kəmeriya nde nɔrɔ da debeki dam.»"},{"book":"Mark","chapter":"10","verse":"38","text":"Kɔ Yesu oloku ŋa: «Nəncərɛ fɛ ntɛ nəyi kətola mɔ. Nəntam kəwosɛ kətɔrəs pəmɔ nkɛ ina indesɔtɔ mɔ ba? Nəntam kəcəmɛ pucuy fɔr kiriŋ mpɛ pender kəbəp im mɔ ba?»"},{"book":"Mark","chapter":"10","verse":"39","text":"Kɔ ŋaloku: «Səntam ti.» Kɔ Yesu oloku ŋa: «Nəna sɔ nəndesɔtɔ kətɔrəs nkɛ indesɔtɔ mɔ, nəsɔtɔ sɔ pucuy mpɛ pendebəp im mɔ."},{"book":"Mark","chapter":"10","verse":"40","text":"Mba ntɛ tɔyɔnɛ kənd'em kəca kətɔt kɔ kəca kəmeriya mɔ, bafɔ in'ɔŋsɔŋ ki. Afum akɔ amɛŋkɛ mofo mɛndɛ mamɔkɔ mɔ, ŋa ŋayɔ mi.»"},{"book":"Mark","chapter":"10","verse":"41","text":"Kɔ pəntɛlɛ acɛpsɛ ɔn aŋɛ wəco nnɔ Sak kɔ Isaŋ ŋayi mɔ."},{"book":"Mark","chapter":"10","verse":"42","text":"Kɔ Yesu ewe ŋa, k'oloku: «Nəncərɛ a akɔ ancərɛ kətɔmpər dɛbɛ nde tɔf yɔlɔma mɔ, ŋatam afum aŋan pəmɔ mariki mmɛ mɛntasərnɛ afum aŋan mɔ, sɔkət sɔ akiriŋ a tɔf yayɔkɔ ŋaŋkɔtɛnɛ dɛbɛ daŋan afum kəroŋ."},{"book":"Mark","chapter":"10","verse":"43","text":"Mba tatɔkɔ teyi fɛ nnɔ nəna nəyi mɔ, ntɛ tɔyɔnɛ mɔ, nwɛ ɛŋfaŋ kəbɛk dəkəcəmɛ nu dacɔ mɔ, pəmar wəkayi pəyɔnɛ wəbəcɛ konu,"},{"book":"Mark","chapter":"10","verse":"44","text":"nwɛ o nwɛ ɛŋfaŋ kəyɔnɛ wəkiriŋ nu dacɔ mɔ, pəmar pəyɔnɛ wəcar ka fəp."},{"book":"Mark","chapter":"10","verse":"45","text":"Wan ka Wərkun ender fɛ afum ŋadebəcɛ kɔ, mba ender kədebəcɛ afum pəsɔŋ sɔ kəyi kɔn wəyeŋ kəwurus ka kənay ka afum.»"},{"book":"Mark","chapter":"10","verse":"46","text":"Kɔ ŋander Yeriko. Ntɛ Yesu ɛncyɛfɛ Yeriko ŋasol kɔ acɛpsɛ ɔn darəŋ kɔ kənay ka afum alarəm mɔ, kɔ wətola wətɔnəŋk wəlɔma, Bartime wan ka Time pəndɛ dɔpɔ kəsək."},{"book":"Mark","chapter":"10","verse":"47","text":"Kɔ Bartime ene a Yesu wəka Nasarɛt ɔfɔ, k'ɛyɛfɛ kəkulɛ-kulɛ: «Wan ka Dawuda, Yesu, məyɔn'em nɔnɔfɔr!»"},{"book":"Mark","chapter":"10","verse":"48","text":"K'afum alarəm ŋaŋgbəŋ-gbəŋər kɔ a pəcaŋk, mba pəcnaŋkanɛ kəkulɛ-kulɛ: «Wan ka Dawuda, məyɔn'em nɔnɔfɔr!»"},{"book":"Mark","chapter":"10","verse":"49","text":"Kɔ Yesu ɛncəmɛ k'oloku: «Nəwe kɔ.» Kɔ ŋawe wətɔnəŋk ŋacloku kɔ: «Məbəknɛ, məyɛfɛ, ew'am.»"},{"book":"Mark","chapter":"10","verse":"50","text":"Kɔ wətɔnəŋk ɛləm duma dəkəroŋ, k'oyoknɛ kəyɛfɛ, k'ɔŋkɔ nde Yesu eyi mɔ."},{"book":"Mark","chapter":"10","verse":"51","text":"Kɔ Yesu eyif kɔ: «Cəke cɔ məfaŋ a iyɔn'am-ɛ?» Kɔ wətɔnəŋk oloku: «Wətəksɛ, iluksərnɛ sɔ kənəŋk!»"},{"book":"Mark","chapter":"10","verse":"52","text":"Kɔ Yesu oloku kɔ: «Məkɔ, kəlaŋ kam kəyac əm.» Gbəncana babɔkɔ, k'oluksərnɛ sɔ kənəŋk, k'ɛncəmɛ Yesu darəŋ."}]}