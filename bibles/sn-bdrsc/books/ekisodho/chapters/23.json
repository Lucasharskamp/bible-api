{"data":[{"book":"Ekisodho","chapter":"23","verse":"1","text":"“Usaparadzira mashoko enhema. Usabatsira munhu akaipa nokuva chapupu chakaipa."},{"book":"Ekisodho","chapter":"23","verse":"2","text":"“Usatevedzera vanhu vazhinji pakuita zvakaipa. Paunopa umboo mudare redzimhosva, usaminamisa kururamisira uchienda kurutivi rworuzhinji,"},{"book":"Ekisodho","chapter":"23","verse":"3","text":"uye usatsaura munhu murombo uchienda kudivi rake pamhaka yake."},{"book":"Ekisodho","chapter":"23","verse":"4","text":"“Kana ukaona nzombe yomuvengi wako kana mbongoro yake yarasika, ona kuti waidzosera kwaari."},{"book":"Ekisodho","chapter":"23","verse":"5","text":"Kana ukaona mbongoro yomunhu anokuvenga yawira pasi nokuda kwokuremerwa, usaisiya ipapo; iva nechokwadi kuti wamubatsira pairi."},{"book":"Ekisodho","chapter":"23","verse":"6","text":"“Usaramba kururamisira varombo vavanhu vokwako pamatare edzimhosva."},{"book":"Ekisodho","chapter":"23","verse":"7","text":"Usava nechokuita nokupomerwa kwemhosva yenhema uye usatongera rufu munhu asina mhosva, kana munhu akatendeka, nokuti ini handizopembedzi munhu ane mhosva."},{"book":"Ekisodho","chapter":"23","verse":"8","text":"“Usagamuchira fufuro, nokuti fufuro inopofumadza vaya vanoona uye inomonyorora mashoko owakarurama."},{"book":"Ekisodho","chapter":"23","verse":"9","text":"“Musadzvinyirira mutorwa; imi pachenyu munoziva kuti zvakaita sei kuva mutorwa, nokuti makanga muri vatorwa muIjipiti."},{"book":"Ekisodho","chapter":"23","verse":"10","text":"“Makore matanhatu munofanira kudyara minda yenyu mugokohwa zvirimwa,"},{"book":"Ekisodho","chapter":"23","verse":"11","text":"asi pagore rechinomwe nyika ngairege kurimwa kana kushandiswa. Ipapo varombo vari pakati pavanhu venyu vangawanawo zvokudya kubva mairi, uye zvikara zvesango zvigodya zvavanenge vasiya. Muitewo zvimwe chetezvo kuminda yenyu yemizambiringa neyemiorivhi."},{"book":"Ekisodho","chapter":"23","verse":"12","text":"“Muite basa renyu mazuva matanhatu, asi pazuva rechinomwe musashanda, kuitira kuti nzombe yako nembongoro yako zvizorore uye nhapwa yakaberekerwa mumba mako, nomutorwa, vazororewo."},{"book":"Ekisodho","chapter":"23","verse":"13","text":"“Muchenjerere kuti muite zvose zvandakareva kwamuri. Musareva mazita avamwe vamwari; ngaarege kunzwikwa pamiromo yenyu."},{"book":"Ekisodho","chapter":"23","verse":"14","text":"“Katatu pagore munofanira kupemberera mutambo kwandiri."},{"book":"Ekisodho","chapter":"23","verse":"15","text":"“Mupemberere Mutambo weChingwa Chisina Mbiriso; mazuva manomwe, munofanira kudya chingwa chisina mbiriso, sezvandakakurayirai. Muite izvi panguva dzakatarwa mumwedzi waAbhibhi, nokuti mumwedzi iwoyo ndipo pamakabuda kubva muIjipiti."},{"book":"Ekisodho","chapter":"23","verse":"16","text":"“Mupemberere Mutambo woKukohwa nezvibereko zvokutanga zvezvirimwa zvamakadyara muminda yenyu."},{"book":"Ekisodho","chapter":"23","verse":"17","text":"“Varume vose vanofanira kumira pamberi paIshe Jehovha katatu pagore."},{"book":"Ekisodho","chapter":"23","verse":"18","text":"“Musapa ropa rechibayiro kwandiri pamwe chete nechinhu chipi zvacho chine mbiriso."},{"book":"Ekisodho","chapter":"23","verse":"19","text":"“Muuye nezvakanakisisa zvezvibereko zvokutanga zvevhu renyu kuimba yaJehovha Mwari wenyu."},{"book":"Ekisodho","chapter":"23","verse":"20","text":"“Tarirai, ndiri kutumira mutumwa pamberi penyu kuti akuchengetei munzira uye kuti akusvitsei kunzvimbo yandakakugadzirirai."},{"book":"Ekisodho","chapter":"23","verse":"21","text":"Murerekere nzeve dzenyu kwaari mugoteerera zvaanoreva. Musamumukira; iye haangazoregereri kumukira kwenyu, sezvo Zita rangu riri maari."},{"book":"Ekisodho","chapter":"23","verse":"22","text":"Kana mukanyatsoteerera kune zvaanoreva nokuita zvose zvandinoreva, ini ndichava muvengi kuvavengi venyu uye ndichapikisa avo vanokupikisai."},{"book":"Ekisodho","chapter":"23","verse":"23","text":"Mutumwa wangu achakutungamirirai uye achakupinzai munyika yavaAmori, vaHiti, vaPerezi, vaKenani, vaHivhi navaJebhusi, uye ndichavapedza chose."},{"book":"Ekisodho","chapter":"23","verse":"24","text":"Musapfugamira vamwari vavo kana kuvanamata kana kuwadzana namabasa avo. Munofanira kuvaparadza uye mugoputsa matombo avo anoyera."},{"book":"Ekisodho","chapter":"23","verse":"25","text":"Namatai Jehovha Mwari wenyu, uye ipapo maropafadzo ake achava pane zvokudya zvenyu nemvura yenyu. Ndichabvisa urwere kubva pakati penyu,"},{"book":"Ekisodho","chapter":"23","verse":"26","text":"uye hakuna achabva pamuviri kana asingabereki munyika yenyu. Ndichakupai upenyu huzere."},{"book":"Ekisodho","chapter":"23","verse":"27","text":"“Ndichatuma kuvhundutsa kwangu pamberi penyu uye ndichauyisa nyonganiso pamusoro pendudzi dzose dzamunosangana nadzo. Ndichaita kuti vavengi venyu vose vatendeuke vagotiza."},{"book":"Ekisodho","chapter":"23","verse":"28","text":"Ndichatuma mago pamberi penyu kuti adzinge vaHivhi, vaKenani navaHiti kuti vabve munzira yenyu."},{"book":"Ekisodho","chapter":"23","verse":"29","text":"Asi handizovadzingi mugore rimwe chete, nokuti nyika ingazoita sango uye mhuka dzesango dzikakuwandirai."},{"book":"Ekisodho","chapter":"23","verse":"30","text":"Ndichavabvisa pamberi penyu zvishoma zvishoma, kusvikira manyatsowanda kuti mutore nyika."},{"book":"Ekisodho","chapter":"23","verse":"31","text":"“Ndichasimbisa miganhu yenyu kubva kuGungwa Dzvuku kusvikira kuGungwa ravaFiristia, uye kubva kuRenje kusvikira kuRwizi. Ndichaisa mumaoko enyu vanhu vagere munyika iyi uye imi muchavadzinga pamberi penyu."},{"book":"Ekisodho","chapter":"23","verse":"32","text":"Musaita sungano navo kana navamwari vavo."},{"book":"Ekisodho","chapter":"23","verse":"33","text":"Musavatendera kuti vagare munyika yenyu kuti varege kukuitai kuti munditadzire, nokuti kunamata vamwari vavo kuchava musungo kwamuri zvirokwazvo.”"}]}