{"data":[{"book":"Ezekieri","chapter":"11","verse":"1","text":"Ipapo Mweya wakandisimudza ukaenda neni pasuo reimba yaJehovha rakatarira kumabvazuva. Pamukova wesuo ipapo, pakanga pane varume makumi maviri navashanu, uye ndakaona pakati pavo Jaazania mwanakomana waAzuri naPeratia mwanakomana waBhenaya, vatungamiri vavanhu."},{"book":"Ezekieri","chapter":"11","verse":"2","text":"Jehovha akati kwandiri, “Mwanakomana womunhu, ava ndivo varume vanorangana zvakaipa nokupa mano akaipa muguta rino."},{"book":"Ezekieri","chapter":"11","verse":"3","text":"Vanoti, ‘Ko, nguva haisati yasvika here yokuvaka dzimba? Guta rino ihari yokubikira, uye isu tisu nyama.’"},{"book":"Ezekieri","chapter":"11","verse":"4","text":"Naizvozvo profita pamusoro pavo; profita, mwanakomana womunhu.”"},{"book":"Ezekieri","chapter":"11","verse":"5","text":"Ipapo Mweya waJehovha wakauya pamusoro pangu, iye akanditaurira kuti nditi: “Zvanzi naJehovha: Ndizvo zvamunotaura, imi imba yaIsraeri, asi ndinoziva zvamunofunga mundangariro dzenyu."},{"book":"Ezekieri","chapter":"11","verse":"6","text":"Makauraya vanhu vazhinji muguta rino uye mukazadza nzira dzaro nevakafa."},{"book":"Ezekieri","chapter":"11","verse":"7","text":"“Naizvozvo zvanzi naIshe Jehovha: Zvitunha zvamakandamo ndiyo nyama uye guta rino ndiyo hari, asi ini ndichakubudisai mariri."},{"book":"Ezekieri","chapter":"11","verse":"8","text":"Munotya munondo, zvino munondo ndiwo wandichauyisa kuzokurwisai, ndizvo zvinotaura Ishe Jehovha."},{"book":"Ezekieri","chapter":"11","verse":"9","text":"Ndichakubudisai kunze kweguta ndigokuisai mumaoko avatorwa uye ndichakurangai."},{"book":"Ezekieri","chapter":"11","verse":"10","text":"Muchaurayiwa nomunondo, uye ini ndichakutongai pamiganhu yaIsraeri. Ipapo muchaziva kuti ndini Jehovha."},{"book":"Ezekieri","chapter":"11","verse":"11","text":"Guta rino haringavi hari kwamuri, nemi hamungavi nyama mariri; ndichakutongai ini pamiganhu yeIsraeri."},{"book":"Ezekieri","chapter":"11","verse":"12","text":"Uye muchaziva kuti ndini Jehovha, nokuti hamuna kutevera mitemo yangu kana kuchengeta mirayiro yangu asi makafamba netsika dzendudzi dzakakupoteredzai.”"},{"book":"Ezekieri","chapter":"11","verse":"13","text":"Zvino ndakati ndichiprofita, Peratia mwanakomana waBhenaya akafa. Ipapo ndakawira pasi nechiso ndikachema zvikuru ndichiti, “Haiwa Ishe Jehovha! Ko, muchaparadza chose vakasara vaIsraeri here?”"},{"book":"Ezekieri","chapter":"11","verse":"14","text":"Shoko raJehovha rakasvika kwandiri, richiti,"},{"book":"Ezekieri","chapter":"11","verse":"15","text":"“Mwanakomana womunhu, hama dzako, hama dzako dzeropa neimba yose yaIsraeri, ndivo vainzi navanhu veJerusarema, ‘Vari kure kwazvo naJehovha; nyika ino takaipiwa kuti ive yedu.’"},{"book":"Ezekieri","chapter":"11","verse":"16","text":"“Naizvozvo uti, ‘Zvanzi naIshe Jehovha: Kunyange ndakavaendesa kure pakati pendudzi uye ndikavaparadzira pakati penyika, asi kwechinguva chiduku ndakanga ndiri nzvimbo yavo tsvene munyika dzavakaenda.’"},{"book":"Ezekieri","chapter":"11","verse":"17","text":"“Naizvozvo uti, ‘Zvanzi naIshe Jehovha: Ndichakuunganidzai kubva kundudzi ndigokudzosai kubva kunyika dzamakanga makaparadzirwa uye ndichakupaizve nyika yaIsraeri.’"},{"book":"Ezekieri","chapter":"11","verse":"18","text":"“Vachadzokera kwairi vagobvisa zvifananidzo zvayo zvose zvakaipisisa nezvifananidzo zvinonyangadza."},{"book":"Ezekieri","chapter":"11","verse":"19","text":"Ndichavapa mwoyo mumwe uye ndichaisa mweya mutsva mukati mavo; ndichabvisa mwoyo webwe mukati mavo ndigovapa mwoyo wenyama."},{"book":"Ezekieri","chapter":"11","verse":"20","text":"Ipapo vachatevera mitemo yangu uye vachachenjerera kuchengeta mirayiro yangu. Vachava vanhu vangu, uye ini ndichava Mwari wavo."},{"book":"Ezekieri","chapter":"11","verse":"21","text":"Asi kana vari vaya vane mwoyo inotevera zvakaumbwa zvavo zvakaipisisa nezvifananidzo zvinonyangadza, ndichaburutsa pamisoro yavo chaiyo zvavakaita, ndizvo zvinotaura Ishe Jehovha.”"},{"book":"Ezekieri","chapter":"11","verse":"22","text":"Ipapo makerubhi namavhiri parutivi pawo akatambanudza mapapiro awo, uye kubwinya kwaMwari waIsraeri kwakanga kuri pamusoro pawo."},{"book":"Ezekieri","chapter":"11","verse":"23","text":"Kubwinya kwaJehovha kwakakwira kuchibva mukati meguta kukandomira pamusoro pegomo nechokumabvazuva kwaro."},{"book":"Ezekieri","chapter":"11","verse":"24","text":"Mweya wakandisimudza ukaenda neni kuna vakatapwa vari muBhabhironi muchiratidzo chakapiwa noMweya waMwari."},{"book":"Ezekieri","chapter":"11","verse":"25","text":"uye ndakaudza vakatapwa zvinhu zvose zvandakaratidzwa naJehovha."}]}