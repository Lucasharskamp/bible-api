{"data":[{"book":"Hebreabréfið","chapter":"12","verse":"1","text":"Virðum nú fyrir okkur þessar trúarhetjur og látum þær verða okkur til hvatningar. Losum okkur við allt, sem hindrar okkur og fjötrar. Þá á ég sérstaklega við syndir, sem vafist hafa um fætur okkar og hindrað okkur í að ganga áfram veg trúarinnar. Hlaupum þolgóð skeiðið, sem Guð hefur ætlað okkur."},{"book":"Hebreabréfið","chapter":"12","verse":"2","text":"Horfum stöðugt á Jesú, höfund og leiðtoga trúar okkar. Hann var fús að deyja smánardauða á krossi, vegna gleðinnar, sem hann vissi að biði hans, og nú situr hann í heiðurssæti við hástól Guðs."},{"book":"Hebreabréfið","chapter":"12","verse":"3","text":"Ef þið viljið komast hjá því að missa kjarkinn og gefast upp, minnist þá þolinmæði hans er hann þjáðist af völdum syndugra manna."},{"book":"Hebreabréfið","chapter":"12","verse":"4","text":"Enn hafið þið ekki þurft að berjast svo gegn synd og freistingum að sviti ykkar hafi orðið að blóðdropum."},{"book":"Hebreabréfið","chapter":"12","verse":"5","text":"Hafið þið alveg gleymt þessum hvatningarorðum sem Guð sagði við ykkur, börnin sín: „Sonur minn, reiðstu ekki þótt Drottinn refsi þér. Misstu ekki kjarkinn, þótt hann bendi þér á mistök þín,"},{"book":"Hebreabréfið","chapter":"12","verse":"6","text":"því að refsing hans sannar að hann elskar þig. Ef hann hirtir þig, þá sýnir það aðeins að þú ert í raun og veru barn hans.“"},{"book":"Hebreabréfið","chapter":"12","verse":"7","text":"Leyfðu Guði að aga þig, því að það gera allir feður sem elska börnin sín. Hafið þið nokkru sinni heyrt talað um son sem aldrei hlaut umvöndun?"},{"book":"Hebreabréfið","chapter":"12","verse":"8","text":"Ef Guð lætur hjá líða að refsa ykkur, þegar þið eigið það skilið – eins og feður almennt refsa börnum sínum – þá er það merki þess að þið séuð alls ekki hans börn og tilheyrið þar af leiðandi ekki fjölskyldu hans."},{"book":"Hebreabréfið","chapter":"12","verse":"9","text":"Við virðum okkar jarðnesku feður, enda þótt þeir refsi okkur, ættum við þá ekki enn frekar að taka ögun Guðs, svo við lærum að lifa lífinu á réttan hátt?"},{"book":"Hebreabréfið","chapter":"12","verse":"10","text":"Okkar jarðnesku feður öguðu okkur aðeins í nokkur ár og aðeins í góðum tilgangi. Ögun Guðs er alltaf rétt og okkur fyrir bestu, því að hún veitir okkur hlutdeild í heilagleika hans."},{"book":"Hebreabréfið","chapter":"12","verse":"11","text":"Refsing er óþægileg meðan á henni stendur, og jafnvel sársaukafull! En hver er árangurinn? Persónuleiki og skilningur mannsins vex og þroskast."},{"book":"Hebreabréfið","chapter":"12","verse":"12","text":"Herðið nú tökin, þið lúnu hendur, og réttið úr ykkur, magnþrota hné!"},{"book":"Hebreabréfið","chapter":"12","verse":"13","text":"Ryðjið öllum hindrunum úr vegi svo að þeir sem á eftir koma, veikir og vanmegna, hrasi ekki á göngunni, heldur styrkist í hverju skrefi."},{"book":"Hebreabréfið","chapter":"12","verse":"14","text":"Forðist allar deilur og leitist við að lifa hreinu og heilögu lífi, því að án helgunar mun enginn sjá Drottin."},{"book":"Hebreabréfið","chapter":"12","verse":"15","text":"Gefið gætur hvert að öðru, svo að þið missið ekki af blessun Guðs. Gætið þess að verða ekki beisk hvert við annað, því að beiskjan er trúnni til mikils tjóns."},{"book":"Hebreabréfið","chapter":"12","verse":"16","text":"Hafið gát a að enginn lifi lauslæti eða fjarlægist Guð, eins og Esaú. Hann mat frumburðarrétt sinn til jafns við einn málsverð."},{"book":"Hebreabréfið","chapter":"12","verse":"17","text":"Síðar, þegar hann vildi endurheimta réttindi sín, var allt um seinan og beisk iðrunartár hans fengu engu breytt. Munið þetta og gætið ykkar vel."},{"book":"Hebreabréfið","chapter":"12","verse":"18","text":"Þið hafið ekki þurft að horfast í augu við ógnir, æðandi eld, sorta, myrkur og óveður, eins og Ísraelsmenn á Sínaífjalli, þegar Guð gaf þeim lögmálið."},{"book":"Hebreabréfið","chapter":"12","verse":"19","text":"Þá kvað við skær lúðurhljómur og rödd sem flutti þvílíkan boðskap að fólkið bað Guð að hætta að tala."},{"book":"Hebreabréfið","chapter":"12","verse":"20","text":"Og þegar Guð sagði að sérhver skepna sem snerti fjallið myndi deyja, þá hopaði fólkið á hæl."},{"book":"Hebreabréfið","chapter":"12","verse":"21","text":"Sjálfur Móse varð svo hræddur við þessa sýn að hann skalf af ótta."},{"book":"Hebreabréfið","chapter":"12","verse":"22","text":"Nú eruð þið komin að Síonfjalli, til borgar lifandi Guðs, hinnar himnesku Jerúsalem, til fundar við óteljandi engla,"},{"book":"Hebreabréfið","chapter":"12","verse":"23","text":"til kirkju Krists, sem telur alla sem skráðir eru á himnum, til Guðs, sem alla dæmir, til hinna endurleystu anda, sem fullkomnir eru orðnir,"},{"book":"Hebreabréfið","chapter":"12","verse":"24","text":"til sjálfs Jesú, sem færði okkur nýjan og dásamlegan sáttmála sinn, og til blóðsins, sem úthellt var og veitir náð og fyrirgefningu í stað þess að hrópa á hefnd, eins og blóð Abels."},{"book":"Hebreabréfið","chapter":"12","verse":"25","text":"Gætið þess að hlýða honum, sem talar til ykkar. Ísraelsmönnum varð ekki bjargað eftir að þeir neituðu að hlýða á Móse, sem þó var aðeins maður. Við erum ekki síður í skelfilegri hættu, ef við óhlýðnumst Guði, sem talar til okkar frá himnum."},{"book":"Hebreabréfið","chapter":"12","verse":"26","text":"Þegar Guð talaði frá Sínaífjalli var rödd hans svo sterk að jörðin skalf. „En næst,“ segir hann, „mun ég ekki aðeins hrista jörðina, heldur einnig himininn!“"},{"book":"Hebreabréfið","chapter":"12","verse":"27","text":"Með þessu á hann við að hann muni fjarlægja allt, sem ekki fær staðist, svo einungis það sem stenst verði eftir."},{"book":"Hebreabréfið","chapter":"12","verse":"28","text":"Fyrst ríki okkar er ósigrandi, skulum við þóknast Guði með því að þjóna honum með þakklátum hjörtum, heilögum ótta og lotningu,"},{"book":"Hebreabréfið","chapter":"12","verse":"29","text":"því að Guð er eyðandi eldur."}]}