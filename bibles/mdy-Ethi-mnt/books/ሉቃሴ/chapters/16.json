{"data":[{"book":"ሉቃሴ","chapter":"16","verse":"1","text":"ሓሣ ዬሱሴ ፔኤኮ ጊንፆ ሃንታዞንሢም፦ «ፔቴ'' ዖርጎቺ ዓሲስኬያኮ ማኣሮይዳ ዒናና ማሊ ዔሪ ሙኡዚ'' ዎይሣ ፔቴ'' ዓሲ ዓኣኔ፤ ዓሳ ‹ሃይ ኔኤኮ ዓሶ ዎይሣ ዓሢ ኔኤኮ ዓኣ ባኮ ላኣሊ ባይዛኔ› ጌዒ ዖርጎጫሢም ኬኤዜኔ።"},{"book":"ሉቃሴ","chapter":"16","verse":"2","text":"ዬካፓ ዖርጎጫሢ ዬያ ፔኤኮ ማዻ ዓሢ ዔኤሊ''ሳዖ ‹ሃይ ታ ኔኤኮ ዋይዛ ባካ ዓይጌንዴዳይ? ዓካሪ ሃይፓ ሴካ ታኣኮ ኔ ማኣሮ ዓሶ ሙኡዛ ዓሲ ማዓኒ ዳንዳዑዋሴ፤ ኔ ዎንዴ ዬኖ ማዾ'' ማዻኣና ዓኣ ሚኢሾና ዓኣ ባኮና ቢያ ታኣም ሺኢሼ› ጌዔኔ።"},{"book":"ሉቃሴ","chapter":"16","verse":"3","text":"ዬይ ማዾ'' ዓሢ ፔ ዒኖና ‹ማይ ሃይፓ ሴካ፥ ታ ጎዳሢ ታኣኮ ዎንዴ ዓሶ ሙኡዚፆ ማዾ''ይዳፓ ታና ኬሳ''ኒኬ፤ ዓካሪ ታ ዎዴ''ቶ ኮሽካንዳይ? ጎሽካኒ ታ ዳንዳዑዋሴ፥ ሺኢቃኒያ ታና ቦርሳኔ፤"},{"book":"ሉቃሴ","chapter":"16","verse":"4","text":"ጫክ፥ ታ ማዻንዳ ባኣዚ'' ዔራኔ፤ ታ ዒዛኮ ማኣራ ዓሶ ሙኡዚፆ ማዻ''ፓ ኬስኬ ዎዶ''ና ዒዛኮ ማኣሮይዳ ታና ናሽካ፥ ታኣኮ ላጌ ማዔ ዓሲ ጴዻንዳጉዲ ታ ማዻንዳኔ› ሂዚ ጌዒ ማሌኔ።"},{"book":"ሉቃሴ","chapter":"16","verse":"5","text":"«ዬካፓ ዒዛ ጎዳኮ ጋሌና ዓኣ ዓሶ ቢያ ፔቴ'' ፔቴ'' ዔኤላ''ዖ፥ ቤርታኣሲ ኮራ ‹ታ ጎዳሢም ኔ ጪጋንዳ ጋሌ ዓኣፒኒ ኔ ዑፃ ዓኣይ?› ጌይ ዒዛ ዖኦጬኔ፤"},{"book":"ሉቃሴ","chapter":"16","verse":"6","text":"ዒዚ ማሃዖ ‹ፄኤታ ዖቲ ኩሙሢ፥ ዛይቴ ታ ጪጋንዳያ ዓኣኔ› ጋዓዛ፥ ሙኡዛሢያ ‹ሃቦ ፃኣፒ ዓርቆ ባኮ፥ ዑኬና ዴዒጋፓ ዶንጊታሚ'' ዖቲ ዛይቴ ጌዒ ፃኣፔ› ጌዔኔ።"},{"book":"ሉቃሴ","chapter":"16","verse":"7","text":"ላምዓሳሢያ ዔኤላ''ዖ ‹ኔ ዑፃ ዓኣፒኒ ጋሌ ዓኣይ?› ጋዓዛ፥ ዒዚ ማሃዖ ‹ፄኤታ ሓሬ ጫኣና ማዓ ዛርጌ ጋሌ ዓኣኔ› ጌዔኔ፤ ሙኡዛሢያ ‹ሃኣዛጌ ፃኣፒ ዓርቆ ባኮ! ሳሊ''ታሚ'' ሓሬ ጫኣና ጌዒ ፃኣፔ› ጌዔኔ።"},{"book":"ሉቃሴ","chapter":"16","verse":"8","text":"ዬይ ዖርጎጮ ዓሢ ጉሙርቂንቲባኣ፥ ፔ ማኣራ ሙኡዛ ዓሢ ጪንጩሞና ዒ ማዼ ማዾ'' ሄርሼኔ፤ ዬይ ፆኦሲ ዓሶይዳፓ ባሼ፥ ሃያ ዓጮ'' ዓሳ ሳዖይዳ ዔያታ ናንጋ ናንጎኮ ጪንጫ ማዔሢ ዔርዛኔ» ጌዔኔ።"},{"book":"ሉቃሴ","chapter":"16","verse":"9","text":"ሃሣ ሄሊ''ሳዖ ዬሱሴ፦ «ዬያሮ ሃያ ዓጮ'' ሚኢሾና ዒንሢኮ ላጌ ዓርቁዋቴ፥ ታ ዒንሢም ጋዓኔ፤ ዬያ ዒንሢ ማዼያታቶ ዒንሢኮ ሚኢሻ ጋፔም ኩቺ ጉሪ ዒንሢ ማዔ ዎዶ''ና ዒንሢኮ ላጎንሢ፥ ናንጊና ናንጎ ማኣሮይዳ ሾኦቺንሢ ዒንሢ ዔካንዳኔ።"},{"book":"ሉቃሴ","chapter":"16","verse":"10","text":"ዻካ'' ባኣዚ''ና ጉሙርቂንታ ዓሲ ዼኤፒ ባኣዚ''ና ጉሙርቂንታያ ማዓንዳኔ፤ ዻካ'' ባኣዚ''ና ጉሙርቂንቱዋ ዓሲ ጋዓንቴ ዼኤፒ ባኣዚ''ናኣ ጉሙርቂንታዓኬ።"},{"book":"ሉቃሴ","chapter":"16","verse":"11","text":"ዬያሮ ሃያ ዓጮ'' ቆሎ'' ዎይሢፆና ዒንሢ ጉሙርቂንቱዋያ ማዔቶ ጎጌ ቆሎ'' ዖኦኒ ዒንሢ ጉሙርቂ ዒንጋንዳይ?"},{"book":"ሉቃሴ","chapter":"16","verse":"12","text":"ሃሣ ሜሌ'' ዓሲ ባኣዚ''ና ጉሙርቂንቱዋያ ዒንሢ ማዔቶ፥ ዒንሢም ማዓ ባኣዚ'' ዖኦኒ ዒንሢም ዒንጋንዳይ?"},{"book":"ሉቃሴ","chapter":"16","verse":"13","text":"«ፔቴ'' ዓሲ ፔቴ''ና ላምዖ ዎይሣ ዓሲም ዎርቃኒ ዳንዳዑዋሴ፤ ያዺ ማዔያታቶ ፔቴ''ሢ ዒፂ ባጋሢ ናሽካንዳኔ፤ ሃሣ ፔቴ''ሢ ቦንቺ ባጋሢ ቦሃንዳኔ፤ ዬያጉዲ ሚኢሼም ዎርቃ ዓሲ ፆኦሲም ማዻያ ማዓኒ ፔቴ''ታዖ ዳንዳዑዋሴ» ጌዔኔ።"},{"book":"ሉቃሴ","chapter":"16","verse":"14","text":"ፔርሴ ዓሳ ሚኢሼ ናሽካያ ማዔሢሮ ዬሱሴ ዬያ ጌዔ ባኮ ቢያ ዋይዚ ዒዛኮ ጌኤዞ ቦሄኔ።"},{"book":"ሉቃሴ","chapter":"16","verse":"15","text":"ዒዚ ጋዓንቴ ዒንሢ ዒ'ንሢ ቶኦኮ'' ዓሲ ቤርቲዳ ጌኤሺ ማሊሳኔ፤ «ፆኦሲ ጋዓንቴ ዒንሢኮ ዒኖ ዔራኔ፤ ዓይጎሮ ጌዔቶ ዓሲ ቤርቲዳ ቦንቺንታያ ማሊ ጴዻሢ ቢያ፥ ፆኦሲ ቤርቲዳ ቦሂንቴያኬ» ጌዔኔ።"},{"book":"ሉቃሴ","chapter":"16","verse":"16","text":"ዬሱሴ ቃሲ'' ኬኤዛዖ፦ «ሙሴ ዔርዜ ዎጎና ፆኦሲ ማሊፆ ኬኤዛ ዓሶኮ ማፃኣፓ ሙኪ ማስካ ዮሓኒሴ ዎዶ'' ሄላ''ንዳኣና ኬኤዚ ኬኤዚ ዴዔኔ፤ ሃሢ ዬካፓ ሃንጋ ኬኤዛሢ ፆኦሲ ካኣቱሞ ኮዦ ሃይሶኬ፤ ፔቴ'' ፔቴ'' ዓሳ ዬኖ ካኣቱሜሎይዳ ጌላኒ ኮሺ'' ሜታዻኔ።"},{"book":"ሉቃሴ","chapter":"16","verse":"17","text":"ማዔቶዋ ዎጎይዳፓ ፔቴ'' ባኣዚ'' ባይቃስካፓ ጫሪንጮና ሳዖና ዓኣዻኒ ሼሌዔ ማዓንዳኔ።"},{"book":"ሉቃሴ","chapter":"16","verse":"18","text":"«ማቾ ፔኤኮ ዓንጂ ሜሌ'' ላኣሊ ዔካሢ ቢያ ዞኦስካ ኮኦማያ ማዓኔ፤ ዬያጉዲ ሃሣ ፔ ዓኒፓ ዓንጂንቴ ላኣሌሎ ዔካሢያ ፔና ዒኢሳ''ኔ» ጌዔኔ።"},{"book":"ሉቃሴ","chapter":"16","verse":"19","text":"ሃሣ ዬሱሴ፦ «ዲንኪ ዞቄ ማኣዖና ሃሣ ሻኣዣ፥ ሚዛጲ ዓፒላ ማይንታ ፔቴ'' ዖርጎቺ ዓሲ ዓኣኔ፤ ዒዚ ቢያ ኬሊ''ና ሚርጌ ዎዛና፥ ሜታ ባኣያ ናንጋኔ።"},{"book":"ሉቃሴ","chapter":"16","verse":"20","text":"ዒማ''ና ዒዛ ካራ ዑፃ ቢያ ኪሢ ሌሊ ማዔ ዓላዓዜሬ ጌይንታ ፔቴ'' ማንቆ ዓሲ ላሂ ናንጋኔ፤"},{"book":"ሉቃሴ","chapter":"16","verse":"21","text":"ዬይ ማንቆ ዓሢ ዖርጎጫሢ ሙዖይዳፓ ዲኢናሢ ሙይ ሚሽካኒ ኮዓኔ፤ ዬያ ዖርጎጫሢኮ ካናታኣ ሙኪ ሙኪ ማንቃሢኮ ኪፆ ላዓኔ።"},{"book":"ሉቃሴ","chapter":"16","verse":"22","text":"«ዬካፓ ዬይ ማንቆ ዓሢ ሃይቄም፥ ፆኦሲ ኪኢታንቻ ሎ ዓብራሃሜ ኮራ ዒዛ ዔኪ ዓኣዼኔ፤ ዬያጉዲ ሃሣ ዖርጎጮ ዓሢያ ሃይቂ ዱኡቴኔ።"},{"book":"ሉቃሴ","chapter":"16","verse":"23","text":"ዬኖና ጋፒንፃ ጴዹዋ ዔቶ'' ሜታሢ ቤዞይዳ ዒ ሜታዺቤቃ ዼ'ጊ ጌዒ ዓብራሃሜና ኮይሎ''ይዳ ዓኣ ዓላዓዜሬያ ሃኬና ዴንቄኔ።"},{"book":"ሉቃሴ","chapter":"16","verse":"24","text":"ዬካፓ ዒዚ ዑኡዞ ዼ'ጊዲ ‹ታ ዓዳሢዮ ዓብራሃሜ! ሃዳራ ታኣም ማሌቴራ፤ ሃይካ ታኣኒ ታሚዳ ሚርጌና ሜታዻሢሮ ፔኤኮ ኬኤሎ'' ቤርቶ ዋኣሢዳ ዳኪ ታኣኮ ዒንዲርዞ ሺሚሳንዳጉዲ ዓላዓዜሬ ታኣም ዳኬ› ጌዔኔ።"},{"book":"ሉቃሴ","chapter":"16","verse":"25","text":"«ዓብራሃሜ ጋዓንቴ ‹ታ ናዓሢዮ! ኔኤኒ ኔኤኮ ሳዖ ናንጎ ዎዶ''ይዳ ሚርጌ ኮሺ ባኣዚ'' ዴንቂ ዎዛዼሢ ማሊ ጶቂሡዋይ? ዓላዓዜሬ ጋዓንቴ ዬኖ ዎዶ''ና ሜቶይዳ ዓኣኔ፤ ዬያሮ ሃሢ ዒዚ ሃይካ ዎዛዻኔ፤ ኔኤኒ ጋዓንቴ ሜታዻኔ።"},{"book":"ሉቃሴ","chapter":"16","verse":"26","text":"ዬይያ ዓኣንቴ ኑኡና ዒንሢና ባኣኮ''ይዳ ፑኡፒ ማጊ ዓኣኔ፤ ዬያሮ ኑ ኮይላ''ፓ ዒንሢ ባንሢ፥ ዒንሢ ኮይላ''ፓ ኑ ባንሢ ፒንቃኒ ዳንዳዒንቱዋሴ› ጌዔኔ።"},{"book":"ሉቃሴ","chapter":"16","verse":"27","text":"ዬካፓ ዖርጎጮ ዓሢ ‹ታ ዓዳሢዮ! ያዺ ማዔቶ ሃዳራ ዓላዓዜሬ ሊካ ታ ዓዶ ማኣሪ ዳኬ፤"},{"book":"ሉቃሴ","chapter":"16","verse":"28","text":"ዒኢካ ሉ ታኣኮ ዶንጎ ጌርሲንሢ ዓኣሢሮ ዔያታ ሃሣ ሃያ ፑርቶ ሜታሢ ቤዞ ሙኩዋጉዲ ዒዚ ዔያቶም ላቲ'' ኬኤዞንጎ› ጌዔኔ።"},{"book":"ሉቃሴ","chapter":"16","verse":"29","text":"«ዓብራሃሜ ጋዓንቴ ‹ሙሴና ፆኦሲ ማሊፆ ኬኤዛ ዓሶናኮ ማፃኣፓ ዔያቶ ኮራ ዓኣኔ፤ ዬያቶይዳፓ ዔያታ ዋይዞንጎ› ጋዓዛ፥"},{"book":"ሉቃሴ","chapter":"16","verse":"30","text":"ዖርጎጮ ዓሢ ‹ታ ዓዳሢዮ፥ ዓብራሃሜ! ዬይ ጊዳያቱዋሴ፤ ጋዓንቴ ፔቴ'' ዓሲ ሃይቢዳፓ ዔቂ ዴንዲ ዔያቶም ኬኤዜቶ፥ ዻቢንቶ ፔኤኮ ዔሪ ጎማፓ ማዓንዳኔ› ጌዔኔ።"},{"book":"ሉቃሴ","chapter":"16","verse":"31","text":"ዓብራሃሜ ማሃዖ ‹ሙሴሲና ፆኦሲ ማሊፆ ኬኤዛ ዓሶ ማፃኣፓ ዔያቶም ጋዓሢ ዔያታ ዋይዚባኣያታቶ፥ ፔቴ'' ዓሲ ሃይቢዳፓ ዔቂ ዔያቶም ኬኤዜቶዋ ዒዛሲ ጉሙርቂ ጎናሲ ዔያታ ዔካዓኬ› » ጌዔኔ።"}]}