{"data":[{"book":"1 Timoti","chapter":"5","verse":"1","text":"Koto kumuhakalila gogo, ndi mlapisa ngati cheyivya kwa dadi vaku. Vahengela vasongolo ngati valongo vaku,"},{"book":"1 Timoti","chapter":"5","verse":"2","text":"Muvahengela vadala vagogo ngati nyina vaku, na vasikana ngati valumbu vaku, kwa uganu woha."},{"book":"1 Timoti","chapter":"5","verse":"3","text":"Vatangatila valipwela vangali mundu wa kuvangatila vevavili valipwela chakaka."},{"book":"1 Timoti","chapter":"5","verse":"4","text":"Nambu ngati lipwela ana vana amala vajukulu, venavo viganikiwa kujiwula gakukita gala gegiganikiwa kuhengewa na vandu vevakumyumpa Chapanga viganikiwa kukita kwa valongo vavi vene na ndi kuvalipa vadadi na vanyina vavi na vagogo vavi, muni ndi lijambu la kuganisa palongolo ya Chapanga."},{"book":"1 Timoti","chapter":"5","verse":"5","text":"Mdala lipwela chakaka, angali mundu wa kumtangatila, mweavikili huvalila kwa Chapanga na kuyendelela kumuyupa utangatila muhi na kilu."},{"book":"1 Timoti","chapter":"5","verse":"6","text":"Nambu lipwela mwaitama wumi wa manogelu, mwenuyo amali kufwa pamonga akona wumi."},{"book":"1 Timoti","chapter":"5","verse":"7","text":"Vapela vandu malagizu aga, muni mundu yoyoha akotoka kuvawona vanamabudilu."},{"book":"1 Timoti","chapter":"5","verse":"8","text":"Nambu ngati mundu akuvatunza lepi valongo vaki, neju vala va kunyumba yaki, ndi mundu mwenuyo ayibelili sadika yaki, na ndi muhakau neju kuliku mundu mwangasadika."},{"book":"1 Timoti","chapter":"5","verse":"9","text":"Kotoka kumyandika muchitabu cha mahina ga valipwela, lipwela yoyoha mwangahikisa miyaka sitini. Kangi avya agegiwi mala yimonga ndu,"},{"book":"1 Timoti","chapter":"5","verse":"10","text":"na avya na matendu gabwina, mwavalelili vana vaki bwina, mweakuvakalibisa vayehe munyumba yaki, mwavasambisi magendelu vandu va Chapanga, mwavatangatili vandu vanamang'ahiso, na mwajiwusili kukita mambu ga kila namuna."},{"book":"1 Timoti","chapter":"5","verse":"11","text":"Muchitabu chenicho koto kuvayandikisa mahina ga valipwela vasikana, muni mnogo wavi wa higa ukavya na makakala neju yati vigana kugegewa kuliku kujiwusa kwa Kilisitu,"},{"book":"1 Timoti","chapter":"5","verse":"12","text":"na kulolekana kukosa usadikika ndava ya lilagizu la kumuhengela Chapanga levavikili pakumbula."},{"book":"1 Timoti","chapter":"5","verse":"13","text":"Valipwela ngati venavo viyagisa lukumbi na kugendagenda nyumba yimonga na yingi na vivya vandu veviheha na kujiyingisa mu mambu ga vandu vangi, na kujova mambu gangavya gavi."},{"book":"1 Timoti","chapter":"5","verse":"14","text":"Hinu ndi nigana valipwela vasikana vagegewa, na kuveleka vana na kuyangalila nyumba zavi muni likoko likoto kupata fwasi ya kujova mambu gahakau ndava yitu."},{"book":"1 Timoti","chapter":"5","verse":"15","text":"Muni valipwela vangi vamali kuyagila na kumlanda Setani."},{"book":"1 Timoti","chapter":"5","verse":"16","text":"Nambu ngati mau mkilisitu avi na valipwela mu lukolo lwaki, mwene iganikiwa kuvayangalila ndi lepi kuvalekela lihengu lenilo msambi wa vandu vevakumsadika Kilisitu, muni msambi wa vandu vevakumsadika Kilisitu vakuvatuza vangi vevasigalili."},{"book":"1 Timoti","chapter":"5","verse":"17","text":"Vagogo vavilongosa bwina msambi wa vandu vevakumsadika Kilisitu viganikiwa kutopeswa na kupewa bwina luhuna, neju vala vevihenga lihengu cha kukangamala kukokosa na kuwula."},{"book":"1 Timoti","chapter":"5","verse":"18","text":"Muni Mayandiku Gamsopi gijova, “Kotoka kukunga ng'ombi mlomo peyihenga lihengu la kuwulula mabenu,” Ndi kangi “Muhenga lihengu iganikiwa kupewa luhuna lwaki.”"},{"book":"1 Timoti","chapter":"5","verse":"19","text":"Kotoka kuyidakila matakilu gegakuvavala gogo mwevavili chilongosi mu msambi wa vandu vevakumsadika Kilisitu mbaka kuvya na vandu gevajovili vavili amala vadatu."},{"book":"1 Timoti","chapter":"5","verse":"20","text":"Vala vevakumbudila Chapanga vavahakalila pavandu, muni vangi vayogopa mewa."},{"book":"1 Timoti","chapter":"5","verse":"21","text":"Nikulagiza palongolo ya Chapanga, na palongolo ya Kilisitu Yesu na palongolo ya vamtumu va Chapanga, kugalanda malagizu ago changaleka hati limonga na ukita cheyiganikiwa changamlola mundu kumihu."},{"book":"1 Timoti","chapter":"5","verse":"22","text":"Kotoka kuyumbatika kumvikila mundu yoyoha mawoko ndava ya kumhengela Bambu. Kotoka kujiyingisa mukumbudila Chapanga na vandu vangi, jivika mukunyamba."},{"book":"1 Timoti","chapter":"5","verse":"23","text":"Kotoka kunywa manji ndu, ndi unywa divayi padebe ndava ya lilemi laku, muni ulwala pamahele."},{"book":"1 Timoti","chapter":"5","verse":"24","text":"Kumbudila Chapanga kwa vangi kwiloleka hotohoto hati kwakona lukumbi lwa kuhamuliwa, nambu kumbudila Chapanga kwa vangi kwilolekana kandahi pevihamuliwa."},{"book":"1 Timoti","chapter":"5","verse":"25","text":"Mewawa matendu gabwina gilolekana njwe, na hati gala gangalolekana waka nakuhotoleka kufiyika."}]}