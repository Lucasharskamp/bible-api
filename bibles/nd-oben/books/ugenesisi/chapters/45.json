{"data":[{"book":"UGenesisi","chapter":"45","verse":"1","text":"UJosefa wehluleka ukuzibamba phambi kwazo zonke izinceku zakhe, wasememeza wathi, “Sukani lonke lapha kimi!” Ngakho kakho owayekhona loJosefa lapho eziveza kubafowabo."},{"book":"UGenesisi","chapter":"45","verse":"2","text":"Wakhala kakhulu ephumisela amaGibhithe amuzwa, labendlu kaFaro bezwa ngalokho."},{"book":"UGenesisi","chapter":"45","verse":"3","text":"UJosefa wathi kubafowabo, “Mina nginguJosefa! Kambe ubaba usaphila na?” Kodwa abafowabo behluleka ukumphendula ngoba besaba kakhulu bephambi kwakhe."},{"book":"UGenesisi","chapter":"45","verse":"4","text":"UJosefa wasesithi kubafowabo, “Sondelani kimi.” Bathi sebekwenzile lokho wathi, “Ngingumfowenu uJosefa, yena lowo elamthengisela eGibhithe!"},{"book":"UGenesisi","chapter":"45","verse":"5","text":"Kodwa manje lingakhathazeki njalo lingaze lazisola ngenxa yokungithengisa lapha, ngoba kwakuyikusiza imiphefumulo ukuba uNkulunkulu angithume phambi kwenu."},{"book":"UGenesisi","chapter":"45","verse":"6","text":"Sekube yiminyaka emibili manje indlala ikhona elizweni, njalo okweminyaka emihlanu ezayo kakuyikulinywa loba ukuvuna."},{"book":"UGenesisi","chapter":"45","verse":"7","text":"Kodwa uNkulunkulu wangithuma phambi kwenu ukuba alilondolozele insalela emhlabeni njalo aphephise impilo zenu ngokukhulula okukhulu."},{"book":"UGenesisi","chapter":"45","verse":"8","text":"Ngakho-ke, kwakungayisini elangithuma lapha, kodwa nguNkulunkulu. Wangenza ngaba ngubaba kuFaro, lenkosi yomuzi wakhe wonke kanye lombusi weGibhithe lonke."},{"book":"UGenesisi","chapter":"45","verse":"9","text":"Manje, phangisani liye kubaba lithi kuye, ‘Nanku indodana yakho uJosefa akutshoyo: UNkulunkulu usengenze ngaba yinkosi yalo lonke elaseGibhithe. Yehla uze kimi; ungaphuzi."},{"book":"UGenesisi","chapter":"45","verse":"10","text":"Uzahlala esigodini saseGosheni ube seduze lami, wena labantwabakho, labazukulu bakho; lemihlambi yakho yezimvu leyenkomo lakho konke olakho."},{"book":"UGenesisi","chapter":"45","verse":"11","text":"Ngizakunakekela ukhonapho ngoba kuseza eminye iminyaka emihlanu yendlala. Kungenjalo wena lomuzi wakho, labo bonke abangabakho lizahawukelwa.’"},{"book":"UGenesisi","chapter":"45","verse":"12","text":"Liyazibonela ngokwenu, njengoba lomnawami uBhenjamini ebona, ukuthi yimi mina ngeqiniso engikhuluma lani."},{"book":"UGenesisi","chapter":"45","verse":"13","text":"Limtshele ubaba ngalo lonke udumo engiluphiwayo eGibhithe langakho konke elikubonileyo. Ubaba limlethe ngokuphangisa lapha.”"},{"book":"UGenesisi","chapter":"45","verse":"14","text":"Wasegona umnawakhe uBhenjamini, wakhala, loBhenjamini wamanga ekhala."},{"book":"UGenesisi","chapter":"45","verse":"15","text":"Njalo wabanga bonke abafowabo ekhala kulowo lalowo. Ngemva kwalokho abafowabo baxoxa laye."},{"book":"UGenesisi","chapter":"45","verse":"16","text":"Kwathi ukuba izindaba zifike esigodlweni sikaFaro ukuthi abafowabo bakaJosefa babefikile, uFaro lezikhulu zakhe bathokoza."},{"book":"UGenesisi","chapter":"45","verse":"17","text":"UFaro wathi, kuJosefa, “Tshela abafowenu uthi, ‘Yenzani lokhu: Thwalisani izinyamazana zenu libuyele elizweni laseKhenani,"},{"book":"UGenesisi","chapter":"45","verse":"18","text":"beselibuya loyihlo kanye lemizi yenu kimi. Ngizalipha umhlaba omuhle kakhulu lapha eGibhithe, likholise amanono elizwe.’"},{"book":"UGenesisi","chapter":"45","verse":"19","text":"Uyalaywa njalo ukuthi ubatshele uthi, ‘Yenzani lokhu: Thathani izinqola ezithile lapha eGibhithe lisenzela abantwabenu, labomkenu, lithathe uyihlo lize laye."},{"book":"UGenesisi","chapter":"45","verse":"20","text":"Lingazihluphi ngempahla zenu ngoba okuhle konke kwaseGibhithe kuzakuba ngokwenu.’ ”"},{"book":"UGenesisi","chapter":"45","verse":"21","text":"Ngakho amadodana ka-Israyeli akwenza lokhu. UJosefa wabapha izinqola, njengokulaya kukaFaro, wabuye wabapha umphako wendlela."},{"book":"UGenesisi","chapter":"45","verse":"22","text":"Ngulowo lalowo wamupha izigqoko ezintsha, kodwa uBhenjamini wamupha amashekeli esiliva angamakhulu amathathu kanye lezigqoko ezinhlanu."},{"book":"UGenesisi","chapter":"45","verse":"23","text":"Njalo nanku akuphathisela uyise: obabhemi abalitshumi bethwele konke okuhle kwaseGibhithe, labobabhemi abasikazi abalitshumi bebhensiswa ngamabele lesinkwa lokunye okomphako wakhe wendlela."},{"book":"UGenesisi","chapter":"45","verse":"24","text":"Wasevalelisa abafowabo, bathi sebesuka wathi kubo, “Lingaxabani endleleni!”"},{"book":"UGenesisi","chapter":"45","verse":"25","text":"Ngakho basuka baphuma eGibhithe bayafika kuyise uJakhobe elizweni laseKhenani."},{"book":"UGenesisi","chapter":"45","verse":"26","text":"Bamtshela bathi, “UJosefa ulokhu ephila! Isibili ungumbusi walo lonke elaseGibhithe.” UJakhobe waphela amandla; kazange abakholwe."},{"book":"UGenesisi","chapter":"45","verse":"27","text":"Kodwa kwathi lapho sebemtshelile konke uJosefa ayekutshilo kubo, njalo esebone izinqola uJosefa ayethe zizomthwala zimlethe, umoya kayise, uJakhobe wavuseleleka."},{"book":"UGenesisi","chapter":"45","verse":"28","text":"U-Israyeli wathi, “Sengisuthisekile! Indodana yami uJosefa isaphila. Ngizahamba ngiyeyibona ngingakafi.”"}]}