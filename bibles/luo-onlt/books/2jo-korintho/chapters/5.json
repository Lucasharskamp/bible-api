{"data":[{"book":"2 Jo-Korintho","chapter":"5","verse":"1","text":"Nikech wangʼeyo ni ka kiru mwadakieni okethi, to wan gi ot ma Nyasaye osegeronwa e polo, ma en ot mosiko, ma lwet dhano ok ogero."},{"book":"2 Jo-Korintho","chapter":"5","verse":"2","text":"Kapod wan e kiruni to wachur ka wagombo mondo orwakwa gi odwa mar polo"},{"book":"2 Jo-Korintho","chapter":"5","verse":"3","text":"nikech ka waserwakore kode, to ok bi yudwa duk."},{"book":"2 Jo-Korintho","chapter":"5","verse":"4","text":"Nikech kapod wadak e kiruni, to wachur gi pek modiyowa, to mano ok onyiso ni wadwaro weyo ringruok mawan-goni, to wagombo rwakore gi ringruok manyien mar polo, mondo gima ok tho omwony mano matho."},{"book":"2 Jo-Korintho","chapter":"5","verse":"5","text":"Nyasaye ema oseikonwa chenro machalo kama, kendo osemiyowa Roho kaka singo, masingo gima biro."},{"book":"2 Jo-Korintho","chapter":"5","verse":"6","text":"Kuom mano, wan gi chir pile, kendo wangʼeyo ni ka pod wadak e ringruogni, to wan mabor gi Ruoth."},{"book":"2 Jo-Korintho","chapter":"5","verse":"7","text":"Wadak kuom yie to ok kuom gik mwaneno."},{"book":"2 Jo-Korintho","chapter":"5","verse":"8","text":"Wawacho ni wan gi chir kendo dwaher moloyo weyo dak e ringruogni mondo wadag kaachiel gi Ruoth."},{"book":"2 Jo-Korintho","chapter":"5","verse":"9","text":"Omiyo thoro marwa maduongʼ en mondo watim dwarone, bed ni pod wan e ringruogni kata ka wasetho."},{"book":"2 Jo-Korintho","chapter":"5","verse":"10","text":"Nikech nyaka wan duto wabi wachungʼ e nyim kom bura mar Kristo, mondo ngʼato ka ngʼato oyud gima owinjore gi gik mane otimo kapod en ringruok kata gin gik mabeyo, kata maricho."},{"book":"2 Jo-Korintho","chapter":"5","verse":"11","text":"Kaka wangʼeyo gima luoro Ruoth en, wajiwo ji mondo gidwog ire. Wan to Nyasaye ongʼeyowa malongʼo, kendo ageno ni un bende ungʼeyowa malongʼo chuth e chunyu maiye."},{"book":"2 Jo-Korintho","chapter":"5","verse":"12","text":"Ok watem pwoyorenu, to wamiyou gima unyalo sungorugo kuomwa, mondo uyud gima unyalo dwokogo joma sungore nikech timbegi ma oko mineno, to ok nikech gima ni e chunygi."},{"book":"2 Jo-Korintho","chapter":"5","verse":"13","text":"Kapo ni mano nyalo miyo wachal joneko, to obedo kamano nikech Nyasaye; to ka pachwa ni kare, to en kamano nikech un."},{"book":"2 Jo-Korintho","chapter":"5","verse":"14","text":"Nikech hera mar Kristo chunowa mondo watim gik ma watimo, nikech wan gi ratiro ni ngʼato achiel notho ni ji duto; omiyo ji duto notho."},{"book":"2 Jo-Korintho","chapter":"5","verse":"15","text":"To notho ni ji duto mondo joma ngima koro kik bed mangima mana ni gin giwegi, to mondo gibed mangima ni Jal ma notho mochako ochier nikech gin."},{"book":"2 Jo-Korintho","chapter":"5","verse":"16","text":"Omiyo chakre sani koro ok wangʼe ngʼato e yo mapiny ngʼeyogo ji. Kata obedo ni kinde moko ne wangʼeyo Kristo e yo makamano, tinde ok watim kamano kendo."},{"book":"2 Jo-Korintho","chapter":"5","verse":"17","text":"Emomiyo ka ngʼato ni kuom Kristo to en chwech manyien; gik machon osekadho, neuru, gik manyien osechopo!"},{"book":"2 Jo-Korintho","chapter":"5","verse":"18","text":"Magi duto oa kuom Nyasaye, mane ogolo sigu mane ni e kindwa kode kotimowa osiepene kuom Kristo, kendo omiyowa tich mar loko wasike osiepene:"},{"book":"2 Jo-Korintho","chapter":"5","verse":"19","text":"tiende ni, Nyasaye notimo winjruok gi piny kuom Kristo, ka ok okwano richo ji e wigi. To wan ema osemiyowa wach manyiso ji kaka digibed e winjruok gi Nyasaye."},{"book":"2 Jo-Korintho","chapter":"5","verse":"20","text":"Kuom mano, wan e joote mag Kristo, kendo Nyasaye owuon ema wuoyo kodu kokalo kuomwa. Wakwayou ka wachungʼ kar Kristo, mondo uwinjru kod Nyasaye."},{"book":"2 Jo-Korintho","chapter":"5","verse":"21","text":"Nyasaye noketo Jal mane onge richo obedo richo mondo kuome wabed joma kare mag Nyasaye."}]}