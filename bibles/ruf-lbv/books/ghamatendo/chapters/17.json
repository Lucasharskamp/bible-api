{"data":[{"book":"Ghamatendo","chapter":"17","verse":"1","text":"Pauli na Sila waghenda mbaka Tesalonike, wabitila Amfipoli na Apoloniya, ako tsakukala ne ing'anda ya ukulombela ya Wayahudi."},{"book":"Ghamatendo","chapter":"17","verse":"2","text":"Pauli ka pfatsowele, kengila mne ing'anda ye ukulombela ne ukulonga nawo kwa matsuwa gha sabato madatu, kwa Ghamaandiko Mahenzeluka kawalongela na"},{"book":"Ghamatendo","chapter":"17","verse":"3","text":"kuwalangusa ka ibamighwa Kiristu yadununzike na kutsilihuka. Pauli kalonga, “Ayu Yesu yaniwapetela mbuli tsake, iyo Kiristu Mkombotsi.”"},{"book":"Ghamatendo","chapter":"17","verse":"4","text":"Wayahudi wangi watoghola na welunga na Pauli na Sila, pfipfila na Wagiriki iwampfukile Imulungu ne iwapinga wengi pfilongotsi watoghola."},{"book":"Ghamatendo","chapter":"17","verse":"5","text":"Lekeni Wayahudi wona chepfu, wawasola iwanu wehile kulawa mne ghulilo, wandusa kutenda hengele mne kaye yose. Wengila mng'anda mwa Yasoni kuwabama tsina Pauli na Sila ili wawaghale kunze kune iwanu."},{"book":"Ghamatendo","chapter":"17","verse":"6","text":"Lekeni ng'awawapfikile bae, apfo wamkwegha Yasoni ne iwanu wangi iwamtoghole Yesu mbaka kwe iwakulu wa ghumji, wakemelela, walonga, “Iwanu wano iwaihinyile iisi yose lelo watsa hano,"},{"book":"Ghamatendo","chapter":"17","verse":"7","text":"na Yasoni kawabokela ukaye yake. Wawo wose wolema kutenda malaghitso gha Mkulu wa Roma, wolonga kuna imndewa yungi, taghwa lyake Yesu.”"},{"book":"Ghamatendo","chapter":"17","verse":"8","text":"Iwakulu we isi ne iwanu hawahulike apfo tsawaghanzika."},{"book":"Ghamatendo","chapter":"17","verse":"9","text":"Iwakulu awo wawatotsa faini Yasoni na wayaghe, kuya wawalekelela woke."},{"book":"Ghamatendo","chapter":"17","verse":"10","text":"Chilo hachingile iwanu iwamtoghole Yesu wawaghala Pauli na Sila ako Bereya. Hawapfikile ako, waghenda mne ing'anda ye ukulombela ya Wayahudi."},{"book":"Ghamatendo","chapter":"17","verse":"11","text":"Iwanu wa Bereya wang'ali wotegheletsa pfinoghile kubita iwanu wa Tesalonike. Kwaapfila waibokela imbuli kwa kusulukila, na chila litsuwa wang'ali woghalola ghoya Ghamaandiko Mahenzeluka, wone ka Pauli ang'ali yolongesa."},{"book":"Ghamatendo","chapter":"17","verse":"12","text":"Wayahudi wengi watoghola ka pfawatoghole iwapinga wengi wa Chigiriki wane ukulu ne iwamale wengi wa Chigiriki."},{"book":"Ghamatendo","chapter":"17","verse":"13","text":"Wayahudi wa Tesalonike hawamanyile Pauli yang'ali yopeta imbuli ye Imulungu ako Bereya, pfipfila nawo waghenda ako, wandusa kulisongesa kingili lye iwanu."},{"book":"Ghamatendo","chapter":"17","verse":"14","text":"Bahala iwanu iwamtoghole Yesu wamghala Pauli kumwani. Lekeni Sila na Timoteo wasighala ako Bereya."},{"book":"Ghamatendo","chapter":"17","verse":"15","text":"Awala iwanu iwamghalile Pauli, waghenda naye mbaka Asene. Kuya wamleka, woya na malaghitso gha tsina Sila na Timoteo ka waleke kukawa kumuwinza Pauli."},{"book":"Ghamatendo","chapter":"17","verse":"16","text":"Pauli hayang'ali yowabeta ako Asene, honile isi ila imema pfinyagho pfingi pfe milungu, kehilwa mmoyo mwake."},{"book":"Ghamatendo","chapter":"17","verse":"17","text":"Apfo ang'ali yolonga na Wayahudi na Wagiriki iwompfuka Imulungu mne ing'anda ye ukulombela. Pfipfila chila litsuwa yang'ali yolonga ne iwanu iyatingane nawo mne ghulilo."},{"book":"Ghamatendo","chapter":"17","verse":"18","text":"Iwanu wa Epikuro na Stoiki iwang'ali welangulitsa falisafa wandusa kwisonga naye."},{"book":"Ghamatendo","chapter":"17","verse":"19","text":"Kuya wamsola, wamghala hanu he ukutinganila ha Areopagho, wamlongela, “Utulongele malangulitso ghachi ghano gha sambi ghweghwe ghaulonga?"},{"book":"Ghamatendo","chapter":"17","verse":"20","text":"Kwaapfila kutughalila ipfinu pfihenza, na twetwe twobama tumanye mbuli atso tsina mana yachi.”"},{"book":"Ghamatendo","chapter":"17","verse":"21","text":"Iwanu wa Asene na iwagheni iwang'ali wokala ako tsawang'ali wotumila matsuwa ghawo ghose kulonga na kuhulikitsa mbuli tse sambi."},{"book":"Ghamatendo","chapter":"17","verse":"22","text":"Apfo Pauli kema hambele ha mtingano wa Areopagho, kalonga, “Amweye iwanu wa Asene nene nakona mwemwe mwa iwanu yamuwinza dini ghendo."},{"book":"Ghamatendo","chapter":"17","verse":"23","text":"Kwaapfila haning'ali nibita na kulola ghoya hanu hamlombela, mbona hanu hakulapfila inambiko handikighwe. Kwe Imulungu ing'ayomanyika. Lelo nene nowapetela mbuli tsake yuyo yamumtambikila bila kummanya."},{"book":"Ghamatendo","chapter":"17","verse":"24","text":"“Imulungu iyalumbile isi na pfinu pfose ipfili mumo, ka Imtwatsa wa kulanga na iisi, ng'okala bae mne ng'anda tse Imulungu itsitsengighwe kwa ghamoko ghe iwanu."},{"book":"Ghamatendo","chapter":"17","verse":"25","text":"Wala ng'otumikighwa kwa ghamoko ghe iwanu, ka yeye kobama ichinu chochose, kwaapfila yeye imwenyegho koweng'a iwanu wose ughima na muhe na ipfinu pfose."},{"book":"Ghamatendo","chapter":"17","verse":"26","text":"Kulawa kwe imunu yumwe, katenda ghamataifa ghose ghe iwanu ghakale mne iisi yose. Tsakalamla kulawa ghumwande, tsuwachi na kwani ghamataifa agho ghang'akalile."},{"book":"Ghamatendo","chapter":"17","verse":"27","text":"Imulungu katenda apfo ili iwanu wambame na wamwone hata kwa kubumbulitsa bumbulitsa, hata apfo Imulungu ng'ali kutali bae ne iwanu wose."},{"book":"Ghamatendo","chapter":"17","verse":"28","text":"‘Kwaapfila kuna yeye twetwe twokala, twoghenda na kuwa na ughima wetu.’ Ka yumwe wenu imtunga wila pfalongile, ‘Twetwe wose twa mweleko wake’"},{"book":"Ghamatendo","chapter":"17","verse":"29","text":"“Apfo kwaapfila twetwe twa mweleko ghwe Imulungu, ng'atubamighwa bae kwalangula ka Imulungu keghala na nzahabu au fetsa au libwe, ipfinu ipfisongolighwe ghoya kwe tsimbutsi tse iwanu."},{"book":"Ghamatendo","chapter":"17","verse":"30","text":"Ghumwande Imulungu tsakatenda ka ng'akona bae ghamatsuwa ghala iwanu hawakalile wabotsi, lekeni lelo kowalaghitsa iwanu wose chila hanu watsileke nzambi tsawo."},{"book":"Ghamatendo","chapter":"17","verse":"31","text":"Kwaapfila Imulungu keka litsuwa hayatsoihinya iisi kwa haki kwa imunu yula iyamsaghule. Kawatenda iwanu wose wamtoghole kwa kumtsilihula imunu ayo.”"},{"book":"Ghamatendo","chapter":"17","verse":"32","text":"Hawamhulike Pauli kolonga imbuli ya ukutsilihuka, wangi wamseka, lekeni wangi walonga, “Twobama tuhulikitse keli imbuli ino.”"},{"book":"Ghamatendo","chapter":"17","verse":"33","text":"Baho Pauli kawaleka, koka."},{"book":"Ghamatendo","chapter":"17","verse":"34","text":"Iwanu wangi wamuwinza Pauli na wamtoghola Yesu. Mna wawo tsakakala Diyonesiyo, imunu wa Areopago. Pfipfila kukala ne ipinga yumwe iyakemighwe Damari na iwanu wangi."}]}