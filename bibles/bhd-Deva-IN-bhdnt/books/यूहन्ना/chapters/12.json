{"data":[{"book":"यूहन्ना","chapter":"12","verse":"1","text":"फ़सह तिहारे करां शा दिहाड़े पेइले यीशु बैतनिय्याह ड्लव्वें मांजो च़लो अव, ज़ैड़ी लाज़र रातो थियो, ज़ै यीशुए मुड़दन मरां ज़ींतो कियोरो थियो।"},{"book":"यूहन्ना","chapter":"12","verse":"2","text":"तैड़ी तैनेईं यीशुएरी खातरदारी केरनेरे लेइ धाम बनाई। ते मार्था सेवा लोरी थी केरने, लाज़र भी तैन मरां अक थियो ज़ैना यीशु सेइं साथी रोट्टी खाने बिश्शोरे थिये।"},{"book":"यूहन्ना","chapter":"12","verse":"3","text":"तैखन मरियमा जटामासी सेइं बनोरो अध्धो लीटर खुशबूदार इत्र ज़ै बड़ो कीमती थियो, यीशुएरे पावन मल्लो, ते अपने दोग्गेरे बालन सेइं पोंछ़ने लगी, ते सारू घर रोड़ी मुशकी सेइं भेरोई जेव।"},{"book":"यूहन्ना","chapter":"12","verse":"4","text":"पन तैसेरे चेलन मरां अक यहूदा इस्करियोती नव्वेंरो अक चेलो, ज़ैनी यीशु ट्लुवेवरो थियो ज़ोने लगो,"},{"book":"यूहन्ना","chapter":"12","verse":"5","text":"“ई इत्र 300 दीनारन मां बेच़तां गरीबन किजो न दित्तो?”"},{"book":"यूहन्ना","chapter":"12","verse":"6","text":"तैनी एना गल्लां एल्हेरेलेइ न थी ज़ोरी, कि तैस गरीबां केरो खियाल थियो, पन एल्हेरेलेइ ज़ोवं कि तै च़ोर थियो, तैस कां पेइंसां केरि झोली भोती थी, ते ज़ैन किछ तैस मां रखते थी तै कढतो थियो।"},{"book":"यूहन्ना","chapter":"12","verse":"7","text":"यीशुए ज़ोवं, “एस तंग न केरा, एसां वक्तेरे पेइले मेरी जान दब्बनेरी तियारी कियोरीए।"},{"book":"यूहन्ना","chapter":"12","verse":"8","text":"किजोकि गरीब लोक त तुसन सेइं साथी सदा रातन, पन अवं तुसन सेइं साथी सदा नईं रानो।”"},{"book":"यूहन्ना","chapter":"12","verse":"9","text":"मैन्हु केरि बड़ी भीड़ी तैड़ी आई ज़ैखन तैनेईं शुनू कि यीशु तैड़ी अव। तैना सिर्फ यीशु नईं बल्के लाज़रे भी हेरने ओरे थिये, ज़ै तैनी मुड़दन मरां ज़ींतो कियोरो थियो।"},{"book":"यूहन्ना","chapter":"12","verse":"10","text":"तैखन प्रधान याजके लाज़र भी मारनेरी सलाह की।"},{"book":"यूहन्ना","chapter":"12","verse":"11","text":"किजोकि बड़े लोक यहूदी लीडरन करां च़ले जे, ते तैनेईं यीशु पुड़ विश्वास कियो।"},{"book":"यूहन्ना","chapter":"12","verse":"12","text":"होरसां मैन्हु केरि बड़ी भीड़ तिहारे मां आई। ज़ैखन तैनेईं शुनू कि यीशु भी यरूशलेम नगरे मां एजनेबालोए,"},{"book":"यूहन्ना","chapter":"12","verse":"13","text":"त तैनेईं खजूरां केरि डेलड़ी हथ्थन मां रेखतां नहरे देते तैस सेइं मिलनेरे लेइ निस्से ते ज़ोने लगे, “होशाना (तारीफ़) धने इस्राएलेरो राज़ो, ज़ै प्रभुएरे नंव्वे सेइं एइते।”"},{"book":"यूहन्ना","chapter":"12","verse":"14","text":"ज़ैखन यीशु अक गधरो बच्चो मैल्लो, ते तै तैस पुड़ बिश्तां यरूशलेम नगरे मांजो अव, ज़ेन्च़रे पवित्रशास्त्रे मां लिखोरूए तेन्च़रे एन भोवं,"},{"book":"यूहन्ना","chapter":"12","verse":"15","text":"“हे सिय्योनेरी कुई (यरूशलेमेरे लोक),"},{"book":"यूहन्ना","chapter":"12","verse":"16","text":"पेइलू त यीशुएरे चेलेईं किछ न समझ़ू, पन ज़ैखन यीशुएरी महिमा बांदी भोइ, तैनेईं तैना सैरी गल्लां याद की, एन सब गल्लां तैसेरे बारे मां लिखोरी थी, ते लोकेईं एरो ज़ेरो सलूख कियोरो थियो।"},{"book":"यूहन्ना","chapter":"12","verse":"17","text":"तैखन भीड़रे लोकेईं ज़ैना तैस सेइं थी, ई गवाही दित्ती, कि तैनी लाज़र कब्री मरां कुजाव, ते मुड़न मरां ज़ींतो कियो।"},{"book":"यूहन्ना","chapter":"12","verse":"18","text":"एल्हेरेलेइ लोक तैस सेइं मिलनेरे लेइ आए, किजोकि तैनेईं शुनोरू थियूं, तैनी ई चमत्कार कियोरे।"},{"book":"यूहन्ना","chapter":"12","verse":"19","text":"फरीसी लोक एन हेरतां एक्की होरि सेइं ज़ोने लगे, “सोचा, तुस लोक किछ नईं केरि लोरे बटने, हेरा सारी दुनिया एस पत्ती च़ली।”"},{"book":"यूहन्ना","chapter":"12","verse":"20","text":"ज़ैना लोक फ़सह तिहारे मां यरूशलेम नगरे मां आराधना केरने ओरे थिये, तैन मां किछ यूनानी थिये।"},{"book":"यूहन्ना","chapter":"12","verse":"21","text":"तैना फिलिप्पुसे कां जे ज़ै गलीलेरे नगर बैतसैदा मां रातो थियो, तै ज़ोवले हथ केरतां ज़ोने लगे, “जनाब अस यीशु सेइं मिलनू चातम।”"},{"book":"यूहन्ना","chapter":"12","verse":"22","text":"फिलिप्पुसे अन्द्रियासे सेइं ज़ोवं, ते अन्द्रियास फिलिप्पुसे सेइं साथी जेव ते यीशु सेइं ज़ोवं।"},{"book":"यूहन्ना","chapter":"12","verse":"23","text":"यीशुए तैन जुवाब दित्तो, “कि मैनेरे मट्ठेरी यानी मेरी महिमा बांदी भोनेरो वक्त ओरोए।"},{"book":"यूहन्ना","chapter":"12","verse":"24","text":"अवं तुसन सेइं सच़-सच़ ज़ोताईं, कि ज़ांतगर गेहुं केरो ग्लेव मित्ती मां न मर्रे, तै अक्के रहते, पन ज़ैखन मरते त बड़ो फल आनते, (तेन्च़रे मीं सेइं साथी भोनूए)12:24 यीशु अपने बारे ज़ोने लोरो थियो, कि केन्च़रां तैसेरे मरने ते ज़ींते भोनेरे वजाई सेइं होरि कौमां केरे लोक तैस पुड़ विश्वास केरेले। ।"},{"book":"यूहन्ना","chapter":"12","verse":"25","text":"ज़ै अपनि जान ट्लारी रखते ते अपनि जान गुवाते, पन ज़ै अपनि जानी सेइं बैर रखते ते अक हमेशारी ज़िन्दगी बच़ालो।"},{"book":"यूहन्ना","chapter":"12","verse":"26","text":"ज़ै कोई मेरी सेवा केरनि चाते त तैसेरेलेइ ज़रूरीए तै मेरो चेलो बने, ताके ज़ैड़ी अवं आईं तैड़ी मेरो सेवक भी भोए, ज़ै मेरी सेवा केरते मेरो परमेशर तैस इज़्ज़त देलो।”"},{"book":"यूहन्ना","chapter":"12","verse":"27","text":"“हुना मेरो दिल बड़ो उदास भोरोए। एल्हेरेलेइ अवं कुन ज़ोईं? ‘हे बाजी इस दुखेरी घेड़ी करां मीं बच़ा,’ पन अवं इस दुनियाई मां एल्हेरेलेइ ओरोईं कि दुःख झ़ेल्ली।"},{"book":"यूहन्ना","chapter":"12","verse":"28","text":"हे बाजी तू केत्रो महिमा बालोस इन बांदू केर।” तैखन स्वर्गेरां अक आवाज़ अई, “मीं तेरी केत्री महिमा बांदी कियोरीए ते फिरी भी केरेलो।"},{"book":"यूहन्ना","chapter":"12","verse":"29","text":"तैखन तैड़ी ज़ैना मैन्हु खड़े भोइतां शुनी रावरे थिये, तैनेईं ज़ोवं, गुड़ने लोरूए,” ते होरेईं ज़ोवं, “केन्चे स्वर्गदूते तैस सेइं गल की।”"},{"book":"यूहन्ना","chapter":"12","verse":"30","text":"यीशुए ज़ोवं, “ई आवाज़ मेरे फैइदेरे लेइ नईं बल्के तुश्शे लेइ आए।"},{"book":"यूहन्ना","chapter":"12","verse":"31","text":"इस वक्त परमेशर दुनियारे लोकां केरो इन्साफ केरेलो, ते अवं इस शैतानेरी शक्ति नाश केरेलो ज़ै इस दुनियाई पुड़ राज़ केरते।"},{"book":"यूहन्ना","chapter":"12","verse":"32","text":"ते ज़ैखन अवं ज़मीनी पुड़ां उच्चे च़ाढ़ो गालो, तैखन अवं सैरी लोकन एप्पू कांजो आनेलो।”"},{"book":"यूहन्ना","chapter":"12","verse":"33","text":"एन ज़ोइतां तैनी साफ च़ारे बांदू कियूं, ते तै केन्च़रां मरने बालो।"},{"book":"यूहन्ना","chapter":"12","verse":"34","text":"एस पुड़ लोकेईं ज़ोवं, “असेईं मूसेरे कानूने मां ई गल शुनोरीए, कि मसीह हमेशा रानोए, फिरी तू केन्च़रे ज़ोतस कि मैनेरू मट्ठू उच्चे पुड़ च़ढ़नू ज़रूरीए? एन मैनेरे मट्ठे कौने?”"},{"book":"यूहन्ना","chapter":"12","verse":"35","text":"यीशुए तैन सेइं ज़ोवं, “लौ12:35 लौ: यीशु अपने बारे मां ज़ोने लोरो थियो। तुसन कां थोड़े च़िरे तगरे आए, ज़ां तगर लौ तुसन साथीए, तांतगर च़लते राथ, एरू न भोए आंधरू तुसन घेरे, ज़ै आंधरे मां च़लते तै न ज़ाने तै कोरां च़लरोए।"},{"book":"यूहन्ना","chapter":"12","verse":"36","text":"ज़ांतगर लौ तुसन सेइं साथीए, त लोई पुड़ विश्वास केरा ताके तुस लोअरे बच्चे बनथ।” इना गल्लां ज़ोइतां यीशु छ़ेप्पी जेव।"},{"book":"यूहन्ना","chapter":"12","verse":"37","text":"तैनी तैन केरे सामने बड़े चमत्कार हिराए, फिरी भी तैनेईं विश्वास न कियो।"},{"book":"यूहन्ना","chapter":"12","verse":"38","text":"ताके यशायाह नेबेरू ज़ोरू वचन पूरू भोए,"},{"book":"यूहन्ना","chapter":"12","verse":"39","text":"एल्हेरेलेइ तैना विश्वास न केरि सके यशायाह एक्की होरि ठैरी ज़ोते:"},{"book":"यूहन्ना","chapter":"12","verse":"40","text":"“तैनी तैन केरि एछ़्छ़ी केनि की, ते मन सखत कियोरोए,"},{"book":"यूहन्ना","chapter":"12","verse":"41","text":"यशायाह नबी एल्हेरेलेइ ज़ोतो थियो, कि तैनी यीशुएरी एजनेबाली महिमा लवरी थी, ते तैसेरे बारे मां गल भी की।"},{"book":"यूहन्ना","chapter":"12","verse":"42","text":"फिरी भी लीडरन मरां बड़ेईं यीशु पुड़ विश्वास कियो, पन फरीसी लोकां केरे वजाई सेइं बांदे मां न थिये मन्ते, एरू न भोए कि असन प्रार्थना घरे मरां कढन।"},{"book":"यूहन्ना","chapter":"12","verse":"43","text":"किजोकि मैन्हु केरि बड़याई तैन परमेशरेरी बड़याई करां जादे रोड़ी लगती थी।"},{"book":"यूहन्ना","chapter":"12","verse":"44","text":"तैखन यीशुए ज़ोरे सेइं ज़ोवं, “ज़ै कोई मीं पुड़ विश्वास केरते तै मीं पुड़ नईं पन मेरे भेज़ने बाले परमेशरे पुड़ विश्वास केरते।"},{"book":"यूहन्ना","chapter":"12","verse":"45","text":"ते ज़ै मीं हेरते तै मेरे भेज़ने बाले हेरते।"},{"book":"यूहन्ना","chapter":"12","verse":"46","text":"अवं दुनियाई मां अक लौ बेनतां ओरोईं, ताके ज़ै मीं पुड़ विश्वास केरे तै आंधरे मां न रालो।"},{"book":"यूहन्ना","chapter":"12","verse":"47","text":"अगर कोई मेरी गल्लां शुन्तां तैन पुड़ अमल केरे, त अवं तैस दोष न लेइलो, अवं दुनियारे लोकन पुड़ दोष लाने नईं पन मुक्ति देने ओरोईं।"},{"book":"यूहन्ना","chapter":"12","verse":"48","text":"ज़ै मेरो इन्कार केरते ते मेरी गल्लां कबूल न केरे, तैस पुड़ दोष लानेबालो अक्के, मतलब ज़ैन वचन मीं ज़ोरूए, तैन आखरी दिहाड़े तैस दोषी ठैरालू।"},{"book":"यूहन्ना","chapter":"12","verse":"49","text":"किजोकि मीं अपने अधिकारे सेइं किछ नईं ज़ोरू, पन बाजी ज़ैने अवं भेज़ोरोईं तैनी मीं हुक्म दित्तोरोए, कि कुन-कुन ज़ोईं ते कुन-कुन शुनेईं?"},{"book":"यूहन्ना","chapter":"12","verse":"50","text":"ते अवं ज़ानताईं कि तैसेरो हुक्म मन्ने सेइं हमेशारी ज़िन्दगीए मैलतीए, एल्हेरेलेइ अवं तुसन सेइं तैन्ने ज़ोताईं ज़ैन ज़ोनेरो हुक्म मेरे बाजे मीं दित्तोरोए।”"}]}