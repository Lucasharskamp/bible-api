{"data":[{"book":"Ezekieri","chapter":"3","verse":"1","text":"Akati kwandiri, “Mwanakomana womunhu, idya zviri pamberi pako, idya rugwaro urwu, zvino ugoenda undotaura neimba yaIsraeri.”"},{"book":"Ezekieri","chapter":"3","verse":"2","text":"Saka ndakashama muromo wangu, iye akandipa rugwaro kuti ndidye."},{"book":"Ezekieri","chapter":"3","verse":"3","text":"Ipapo akati kwandiri, “Mwanakomana womunhu, idya zviri pamberi pako, idya rugwaro urwu rwandinokupa uzadze dumbu rako narwo.” Saka ndakarudya, uye rwaitapira souchi mumukanwa mangu."},{"book":"Ezekieri","chapter":"3","verse":"4","text":"Ipapo akati kwandiri, “Mwanakomana womunhu, chienda zvino kuimba yaIsraeri undotaura mashoko angu kwavari."},{"book":"Ezekieri","chapter":"3","verse":"5","text":"Hausi kutumwa kuvanhu vane mutauro usinganzwisisiki uye norurimi runogozha, asi kuimba yaIsraeri,"},{"book":"Ezekieri","chapter":"3","verse":"6","text":"kwete kumarudzi mazhinji vane mitauro isinganzwisisiki norurimi rwakagozha, vana mashoko ausingagoni kunzwisisa. Zvirokwazvo dai ndakanga ndakutuma kwavari, vangadai vakakunzwa."},{"book":"Ezekieri","chapter":"3","verse":"7","text":"Asi imba yaIsraeri haidi kukuteerera nokuti haidi kunditeerera, nokuti imba yose yaIsraeri yakaomeswa mwoyo uye yakavangarara."},{"book":"Ezekieri","chapter":"3","verse":"8","text":"Tarira ndichaomesa chiso chako sezvakaita zviso zvavo."},{"book":"Ezekieri","chapter":"3","verse":"9","text":"Ndichaomesa huma yako sebwe rakaomesesa, rakaoma kupfuura romusarasara. Usavatya kana kuvhunduswa navo, kunyange vari imba inomukira.”"},{"book":"Ezekieri","chapter":"3","verse":"10","text":"Zvino akati kwandiri, “Mwanakomana womunhu, nditeererese uye uise mashoko ose andinotaura mumwoyo mako."},{"book":"Ezekieri","chapter":"3","verse":"11","text":"Chienda zvino kuvanhu venyika yako vari muutapwa undotaura kwavari. Uti kwavari, ‘Zvanzi naIshe Jehovha,’ kunyange vakateerera kana vakaramba kuteerera.”"},{"book":"Ezekieri","chapter":"3","verse":"12","text":"Ipapo mweya wakandisimudza, ndikanzwa shure kwangu inzwi rokuunga kukuru richiti, “Kubwinya kwaJehovha ngakurumbidzwe munzvimbo yaanogara!”"},{"book":"Ezekieri","chapter":"3","verse":"13","text":"Uye ndakanzwa mubvumo wamapapiro ezvisikwa zvipenyu aigunzvana uye nomubvumo wamavhiri parutivi rwazvo, achirira zvikuru."},{"book":"Ezekieri","chapter":"3","verse":"14","text":"Ipapo Mweya wakandisimudza ukandiendesa kure uye ndakaenda ndine shungu ndakatsamwa pamweya wangu, uye ruoko rune simba rwaJehovha rwuri pamusoro pangu."},{"book":"Ezekieri","chapter":"3","verse":"15","text":"Ndakasvika kuna vakatapwa vaigara kuTera Abhibhi pedyo noRwizi rweKebhari. Zvino ipapo pavaigara, ndakagara pakati pavo kwamazuva manomwe, ndichishayiwa mashoko."},{"book":"Ezekieri","chapter":"3","verse":"16","text":"Shure kwokupera kwamazuva manomwe, shoko raJehovha rakasvika kwandiri richiti,"},{"book":"Ezekieri","chapter":"3","verse":"17","text":"“Mwanakomana womunhu, ndakakuita nharirire yeimba yaIsraeri; saka chinzwa shoko randinotaura uye uvayambire neyambiro inobva kwandiri."},{"book":"Ezekieri","chapter":"3","verse":"18","text":"Kana ndikati kumunhu akaipa, ‘Uchafa zvirokwazvo,’ iwe ukasamuyambira kana kutaura uchimunyevera panzira dzake dzakaipa kuti uponese mweya wake, munhu uye akaipa achafa nokuda kwechivi chake, asi ropa rake ndicharibvunza pamusoro pako."},{"book":"Ezekieri","chapter":"3","verse":"19","text":"Asi kana iwe ukamuyambira asi iye akaramba kutendeuka pazvakaipa zvake kana panzira dzake dzakaipa, iye achafa nokuda kwechivi chake, asi iwe uchange wazviponesa."},{"book":"Ezekieri","chapter":"3","verse":"20","text":"“Zvakare, kana munhu akarurama akatsauka pakururama kwake uye akaita zvakaipa, ini ndikaisa chigumbuso pamberi pake, achafa. Sezvo usina kumuyambira, iye achafa nokuda kwechivi chake. Zvakarurama zvaakaita hazvizorangarirwi, uye iwe uchava nemhosva yeropa rake."},{"book":"Ezekieri","chapter":"3","verse":"21","text":"Asi kana ukanyevera munhu akarurama uyu kuti arege kutadza uye akarega kutadza zvirokwazvo achararama nokuti akanzwa kunyeverwa, iwe uchange wazviponesa.”"},{"book":"Ezekieri","chapter":"3","verse":"22","text":"Ruoko rwaJehovha rwakanga rwuri pamusoro pangu ipapo, uye akati kwandiri, “Simuka uende kubani uye ndichataura newe ikoko.”"},{"book":"Ezekieri","chapter":"3","verse":"23","text":"Saka ndakasimuka ndikaenda kubani. Uye kubwinya kwaJehovha kwakanga kumire ipapo, kwakaita sokubwinya kwandakamboona paRwizi rweKebhari, ndikawira pasi nechiso changu."},{"book":"Ezekieri","chapter":"3","verse":"24","text":"Ipapo Mweya wakapinda mandiri ukandisimudza netsoka dzangu. Akataura kwandiri akati, “Enda undozvipfigira mumba mako."},{"book":"Ezekieri","chapter":"3","verse":"25","text":"Zvino iwe, mwanakomana womunhu, vachakusunga netambo; uchasungwa zvokuti haungabudi uchienda kuvanhu."},{"book":"Ezekieri","chapter":"3","verse":"26","text":"Ndichaita kuti rurimi rwako runamire kumusoro kwomuromo wako kuitira kuti unyarare ukonewe kuvatsiura, kunyange vari imba yokumukira."},{"book":"Ezekieri","chapter":"3","verse":"27","text":"Asi pandinotaura newe, ndichazarura muromo wako uye uchati kwavari, ‘Zvanzi naIshe Jehovha.’ Ani naani anonzwa ngaanzwe, uye ani naani anoramba ngaarambe hake; nokuti ivo imba yokumukira."}]}