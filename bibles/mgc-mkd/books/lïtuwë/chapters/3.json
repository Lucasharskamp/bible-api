{"data":[{"book":"Lïtuwë","chapter":"3","verse":"1","text":"Kadra 'ba mötu ëdï kaa kadra wota 'ba hutaga, Petero ehe Yowani aba ëdï tï'bënnï mï yëkëlu."},{"book":"Lïtuwë","chapter":"3","verse":"2","text":"Kora mati o'jo na keŋe ne ïnjë ha loko 'ba yëkëlu. Ta ga ko'do biya ï'dï mo dakapa ha loko nenye, ako'jo Ha Resi Teme. Mo alima ani ehe wa lenze kazi vïdï mati ëdï tï'bënnï loko."},{"book":"Lïtuwë","chapter":"3","verse":"3","text":"Kora ne ongɔ Petero ehe Yowani ëdï tödunnï mï yëkëlu, ehe mo ako'jo hë zë kö'du kɔhi."},{"book":"Lïtuwë","chapter":"3","verse":"4","text":"Mora zë ongɔnnï bi mbïyï dɔ mo ehe iyannï henye, “Ongɔ bi rïyë de ze.”"},{"book":"Lïtuwë","chapter":"3","verse":"5","text":"Kora ne ongɔ bi dë zë asösu 'bënï na ki'ja wa maako kazi zë."},{"book":"Lïtuwë","chapter":"3","verse":"6","text":"Mora Petero iya zi mo henye, “Manza dë kɔhi aba, mandere dahabo, mora ma kï'dï zi yï wa mati mëdï mo aba. Mï ru 'ba Yësu Korisitɔ 'ba Nazereta, miya zi yï ënyï rïyë ayeto lasi.”"},{"book":"Lïtuwë","chapter":"3","verse":"7","text":"Petero ïrï mo kala ma tïrï aba akɔnyi mo rïyë. Kandi ndï kora ne gbɔnzɔ mo aba, ayi na kyigɔ,"},{"book":"Lïtuwë","chapter":"3","verse":"8","text":"ehe mo öfu rïyë, ayeto lasi. Mo ï'bë ga ndï Petero Yowani aba mï yëkëlu, lasi, töfu ehe Wïrï yeto aba."},{"book":"Lïtuwë","chapter":"3","verse":"9","text":"Vïdï biya ongɔnnï mo lasi toko ehe Wïrï yeto aba."},{"book":"Lïtuwë","chapter":"3","verse":"10","text":"Zë ayɔlɔnnï mo kora vo lenze mati ëdï alima ha Resi Teme 'ba yëkëlu ne, zë na rakaga. Zë ɔ'bɔnnï dë yɔlɔ kö'du a'di ra o'dɔ rë nï zi kora ne."},{"book":"Lïtuwë","chapter":"3","verse":"11","text":"Mati kora ne zɔ ga ndï Petero Yowani aba, vïdï biya ahonnï zi zë bi mati ako'jo loko sënjë 'ba Solomono."},{"book":"Lïtuwë","chapter":"3","verse":"12","text":"Petero ongɔ vïdï kayo ma atɔtɔ rë nnï ne ehe mo iya henye, “Vïdï 'ba Yiserelee, kö'du a'di e na rakaga ga kö'du mati o'dɔ rë nï ne? Asösuwë dëdï ze kyigɔ maako aba? Asösuwë da tɔ'bɔ ze kora nenye ko'dɔ zi lasi ga kö'du ze na laka?"},{"book":"Lïtuwë","chapter":"3","verse":"13","text":"Wïrï 'ba Abarayama, Yisika, Yakoba, ehe zutu 'bezee, ï'dï ru kyedre zi vo Lïtu 'bënï Yësu. Mora ombe mo dë, ï'dïyë mo zi Pilato zi kofo, mati Pilato omba zi mo kinga na dangölö."},{"book":"Lïtuwë","chapter":"3","verse":"14","text":"Ombe Yësu dë mo le na laka ehe tïnyö ne. Ako'jowe kö'du kora ma ofo vïdï zi kinga na dangölö,"},{"book":"Lïtuwë","chapter":"3","verse":"15","text":"ehe ofowe mo ma ï'dï dïdï zi vïdï. Mora Wïrï ïnjë mo tëmï koli, ehe ze biya da tɔ'bɔ yada zi ye wa mati mo o'dɔ."},{"book":"Lïtuwë","chapter":"3","verse":"16","text":"Onge kora nenye, ehe ayɔle mo. Koma mï ru 'ba Yësu ra o'dɔ mo kyigɔ. Koma mï Yësu ra o'dɔ kora nenye ti'de na laka."},{"book":"Lïtuwë","chapter":"3","verse":"17","text":"Aboka me, ma yɔle ehe vo dagba 'be ayɔlɔnnï dë wa mati zë o'dɔnnï."},{"book":"Lïtuwë","chapter":"3","verse":"18","text":"Wïrï iya kpuru kazi nëbï ënïyë henye, Korisitɔ ënï aki'ja riti, ehe yaanya aba ne mo asesi lömu ënï ku."},{"book":"Lïtuwë","chapter":"3","verse":"19","text":"Here, ote de zi Wïrï, here akila kö'du kyënyë 'be,"},{"book":"Lïtuwë","chapter":"3","verse":"20","text":"here kadra akatayi mati Yere akï'dï kyigɔ zi ye, here mo akutu Yësu Korisitɔ, mati mo inzi zi ye."},{"book":"Lïtuwë","chapter":"3","verse":"21","text":"Mora Yësu akalima komorïyë le ëzë Wïrï o'dɔ wasisi ku biya na kyïyï, kaa mati mo iya kyere kpuru nëbï laka 'bɔmowe aba."},{"book":"Lïtuwë","chapter":"3","verse":"22","text":"Mosa iya henye, ‘Yere Wïrï 'be akinzi vïdï tëmï yë kölö zi tëdï nëbï kpa kaa mo inzi ma. Owowe kö'du mati mo ayada zi ye."},{"book":"Lïtuwë","chapter":"3","verse":"23","text":"Vïdï maako mati oro nëbï nenye dë, atanza dë na vïdï 'ba Wïrï löhu.’"},{"book":"Lïtuwë","chapter":"3","verse":"24","text":"Nëbï Samowele ehe biya nëbï maakowe mati ayinnï ta gɔ mo, zë ame'donnï ga kö'du wa ma ëdï rë nï ko'dɔ yaanya aba ne."},{"book":"Lïtuwë","chapter":"3","verse":"25","text":"E gisi 'ba nëbïyë ehe ïrïyë lömu 'ba Wïrï ku, mati Wïrï o'dɔ zutu 'be ëtï. Kaa mo iya zi Abarayama henye, ‘Tëmï kozo 'bëyïyë, ma kï'dï ya'da zi vïdï biya 'ba dakaŋo ne.’"},{"book":"Lïtuwë","chapter":"3","verse":"26","text":"Wïrï inzi vo lïtu ënï, ehe utu mo dagba zi ye, zi kï'dï ya'da zi ye, here otɔ de tëmï kö'du kyënyë 'be ne.”"}]}