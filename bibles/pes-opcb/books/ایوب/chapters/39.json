{"data":[{"book":"ایوب","chapter":"39","verse":"1","text":"آیا زمان زاییدن بز کوهی را می‌دانی؟ آیا وضع حمل آهو را با چشم خود دیده‌ای؟"},{"book":"ایوب","chapter":"39","verse":"2-3","text":"آیا می‌دانی چند ماه طول می‌کشد تا بچه‌های خود را زاییده از بارداری فارغ شوند؟"},{"book":"ایوب","chapter":"39","verse":"4","text":"بچه‌های آنها در صحرا رشد می‌کنند، سپس والدین خود را ترک نموده، دیگر نزدشان برنمی‌گردند."},{"book":"ایوب","chapter":"39","verse":"5","text":"چه کسی خر وحشی را رها کرده است؟ چه کسی بندهای او را گشوده است؟"},{"book":"ایوب","chapter":"39","verse":"6","text":"من بیابانها و شوره‌زارها را مسکن آنها ساخته‌ام."},{"book":"ایوب","chapter":"39","verse":"7","text":"از سر و صدای شهر بیزارند و کسی نمی‌تواند آنها را رام کند."},{"book":"ایوب","chapter":"39","verse":"8","text":"دامنهٔ کوهها چراگاه آنهاست و در آنجا هر سبزه‌ای پیدا کنند می‌خورند."},{"book":"ایوب","chapter":"39","verse":"9","text":"آیا گاو وحشی راضی می‌شود تو را خدمت کند؟ آیا او کنار آخور تو می‌ایستد؟"},{"book":"ایوب","chapter":"39","verse":"10","text":"آیا می‌توانی گاو وحشی را با طناب ببندی تا زمینت را شخم بزند؟"},{"book":"ایوب","chapter":"39","verse":"11","text":"آیا صرفاً به خاطر قوت زیادش می‌توانی به او اعتماد کنی و کار خودت را به او بسپاری؟"},{"book":"ایوب","chapter":"39","verse":"12","text":"آیا می‌توانی او را بفرستی تا محصول تو را بیاورد و در خرمنگاه جمع کند؟"},{"book":"ایوب","chapter":"39","verse":"13","text":"شترمرغ با غرور بالهایش را تکان می‌دهد، ولی نمی‌تواند مانند لک‌لک پرواز کند."},{"book":"ایوب","chapter":"39","verse":"14","text":"شترمرغ تخمهای خود را روی زمین می‌گذارد تا خاک آنها را گرم کند."},{"book":"ایوب","chapter":"39","verse":"15","text":"او فراموش می‌کند که ممکن است کسی بر آنها پا بگذارد و آنها را له کند و یا حیوانات وحشی آنها را از بین ببرند."},{"book":"ایوب","chapter":"39","verse":"16","text":"او نسبت به جوجه‌هایش چنان بی‌توجه است که گویی مال خودش نیستند، و اگر بمیرند اعتنایی نمی‌کند؛"},{"book":"ایوب","chapter":"39","verse":"17","text":"زیرا من او را از فهم و شعور محروم کرده‌ام."},{"book":"ایوب","chapter":"39","verse":"18","text":"ولی هر وقت بالهایش را باز می‌کند تا بدود هیچ اسب و سوارکاری به پایش نمی‌رسد."},{"book":"ایوب","chapter":"39","verse":"19","text":"آیا قوت اسب را تو به او داده‌ای؟ یا تو گردنش را با یال پوشانیده‌ای؟"},{"book":"ایوب","chapter":"39","verse":"20","text":"آیا تو به او توانایی بخشیده‌ای تا چون ملخ خیز بردارد و با خُرناسِ مهیبش وحشت ایجاد کند؟"},{"book":"ایوب","chapter":"39","verse":"21-23","text":"ببین چگونه سم خود را به زمین می‌کوبد و از قدرت خویش لذت می‌برد. هنگامی که به جنگ می‌رود نمی‌هراسد؛ تیغ شمشیر و رگبار تیر و برق نیزه او را به عقب بر نمی‌گرداند."},{"book":"ایوب","chapter":"39","verse":"24","text":"وحشیانه سم بر زمین می‌کوبد و به مجرد نواخته شدن شیپور حمله، به میدان کارزار یورش می‌برد."},{"book":"ایوب","chapter":"39","verse":"25","text":"با شنیدن صدای شیپور، شیهه برمی‌آورد و بوی جنگ را از فاصلهٔ دور استشمام می‌کند. از غوغای جنگ و فرمان سرداران به وجد می‌آید."},{"book":"ایوب","chapter":"39","verse":"26","text":"آیا تو به شاهین یاد داده‌ای که چگونه بپرد و بالهایش را به سوی جنوب پهن کند؟"},{"book":"ایوب","chapter":"39","verse":"27","text":"آیا به فرمان توست که عقاب بر فراز قله‌ها به پرواز در می‌آید تا در آنجا آشیانهٔ خود را بسازد؟"},{"book":"ایوب","chapter":"39","verse":"28","text":"ببین چگونه روی صخره‌ها آشیانه می‌سازد و بر قله‌های بلند زندگی می‌کند"},{"book":"ایوب","chapter":"39","verse":"29","text":"و از آن فاصلهٔ دور، شکار خود را زیر نظر می‌گیرد."},{"book":"ایوب","chapter":"39","verse":"30","text":"ببین چگونه دور اجساد کشته شده را می‌گیرد و جوجه‌هایشان خون آنها را می‌خورد."}]}