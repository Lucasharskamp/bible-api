{"data":[{"book":"Luhka","chapter":"7","verse":"1","text":"Jesuh naw ngthu pyen law päng lü Kapenawma citki."},{"book":"Luhka","chapter":"7","verse":"2","text":"Acunüng Romah ngvai naw a jawngnaka m'ya mat thi law hlü khaia a mhnat awmki."},{"book":"Luhka","chapter":"7","verse":"3","text":"Jesuha mawng a ngjak üng, a m'ya mdaw law be khaia, Jesuh va nghui na u lü, khü khai hea, Judah ngvai he a jah tüih."},{"book":"Luhka","chapter":"7","verse":"4","text":"Jesuha veia law u lü aktäa nghui naki he naw, “Hina khyang ta na kpüi vaia ngkawi ve,"},{"book":"Luhka","chapter":"7","verse":"5","text":"ani cun mi khyang he jah jawng na lü, Sinakok pi jah sak peki ni,” ami ti."},{"book":"Luhka","chapter":"7","verse":"6","text":"Acuna Jesuh ami veia citki. Acunüng a pha law tawm tawm la Romah ngvai naw a püi he jah tüi lü, “Bawipa aw, ka im na luhnak ngkawi vaia am kya ve, ä kha heia,"},{"book":"Luhka","chapter":"7","verse":"7","text":"acunakyase, na veia ka law vaia pi ka ngkawikia am ngai kyu veng, ngthu däng pyen lü, ka m'ya daw be khai ni."},{"book":"Luhka","chapter":"7","verse":"8","text":"“Isetiakyaküng, kei haw anaa takia keha ka awmki. Ka keha yekap he awmki he, mat am ‘cita’ ka ti üng citki, akce mat am ‘lawa’ ka ti üng lawki, ka m'ya am hin pawha ka ti üng pawhki,” a ti."},{"book":"Luhka","chapter":"7","verse":"9","text":"Jesuh naw acun a ngjak üng, cäieiki naw, mang hü lü, amät läkia khyang he üng, “Isarel he üng pi ahikba sena jumeiki am hmu khawi nawng,” a ti."},{"book":"Luhka","chapter":"7","verse":"10","text":"A khyang tüihe ima ami ceh be üng, m'ya cun daw be se ami hmuh."},{"book":"Luhka","chapter":"7","verse":"11","text":"Acun käna7:11 Acun käna; avang üng A ngawi üng tia ng’yuki.  Jesuh Nai ami tia mlüha cit se, axüisaw he la khyang khawjah a veia cit hngaki he."},{"book":"Luhka","chapter":"7","verse":"12","text":"Mlüh mkawt pei a pha law üng, hmeinu naw mat däng a canak, khyang kthi ami yawknak kawt law u se, mlüh üngka he khawjah law hngaki he."},{"book":"Luhka","chapter":"7","verse":"13","text":"Acunüng, Bawipa naw acuna hmeinu a hmuh üng, m'yenei leng leng lü, “Ä kyapa” a ti."},{"book":"Luhka","chapter":"7","verse":"14","text":"Jesuh naw law lü, yawkkawng hnet se, kawtki he ngdüiki he. Acunüng Jesuh naw, “Cawngpyang, tho law, ti veng,” ti se,"},{"book":"Luhka","chapter":"7","verse":"15","text":"akthi cun tho law lü ngthuhei law se, Jesuh naw a nu üng a pet."},{"book":"Luhka","chapter":"7","verse":"16","text":"Acunüng, ami van kyü lawki he naw, Pamhnam mküimto u lü, “Mi ksunga sahma akyäp awm law ve; Pamhnam a khyang he jah küikyan khaia law ve,” ami ti."},{"book":"Luhka","chapter":"7","verse":"17","text":"Acuna Jesuha mawng cun khaw avan la a pipeia hne avan üng ngthang hüki."},{"book":"Luhka","chapter":"7","verse":"18","text":"Johana axüisaw he naw acuna mawng avan cun Johan üng ami mtheh."},{"book":"Luhka","chapter":"7","verse":"19","text":"Acunüng, Johan naw axüisaw nghngih jah khüki naw, Bawipa veia jah tüi lü, “Johan naw law khai a tia khyanga na kyaki aw? Akce kami na äpei khai aw?” tia a jah va kthähsak."},{"book":"Luhka","chapter":"7","verse":"20","text":"Acunüng, Jesuh veia law u lü, “Law khai mata na kyaki aw? Akce kami na äpei khai aw? tia ni kthäh vaia baptican Johan naw na veia a jah tüih law ni,” ami ti."},{"book":"Luhka","chapter":"7","verse":"21","text":"Acunapät üng Jesuh naw, a jah huieie, natnak khihlau akce kcea jah awmnak he, ngmüimkhya ksea awmnak he khawjah jah mdaw be lü, amikmü khawjah a jah mdeisak be."},{"book":"Luhka","chapter":"7","verse":"22","text":"7:22:Hesa 35:5,6; Hesa 61:1Jesuh naw, “Citbe u lü, nami hmuh la nami sim he Johan üng jah va mtheh ua; amikmüe mdei law be ve u, akhawkxo he ami khaw am cit ve u, mnehkse mnehkie ngcim be ve u, ami nghnga kpangki he pi ami nghnga ngjang be ve u, akthi he xüng law be ve u, khuikha m’yetsekiea veia thangkdaw sanga kya ve."},{"book":"Luhka","chapter":"7","verse":"23","text":"“Upi, keia phäha, a mlung am hlawtlatki ta a jo sen ve,” a ti."},{"book":"Luhka","chapter":"7","verse":"24","text":"Johana xüisaw he ami ktawih be käna, Jesuh naw Johana mawng khyang he üng jah mtheh lü, “Johana veia, khawkhyawng khawa nami ceh üng, i teng khaia ni nami ceh? Khawkhia aksün khuhlip teng khaia aw nami ceh?"},{"book":"Luhka","chapter":"7","verse":"25","text":"“Am acunüng i teng khaia ni nami ceh? Suisak akdaw suisaki teng khaia aw nami ceh? Suisak akdaw suisaki he cun sangpuxang hea ima ni ami awm khawi."},{"book":"Luhka","chapter":"7","verse":"26","text":"“Am acunüng sahma teng khaia aw nami ceh? Ä, ka ning jah mtheki, sahmaa kthaka pi kyäp bawki hia awm ve,"},{"book":"Luhka","chapter":"7","verse":"27","text":"7:27 Mal 3:1 cangcim naw ‘Ngaia ka khyang na ma ka tüih, ani naw na maa lam pyang khai’ tia a mawng ami yuk cen ahina Johan ni."},{"book":"Luhka","chapter":"7","verse":"28","text":"“Ka ning jah mthehki, nghnumi hea ca avan üng Johana kyäp bawki sahma am awm naw; cunsepi, Pamhnama khawa akjaw säih pi Johana kthaka kyäp bawki ni,” a ti."},{"book":"Luhka","chapter":"7","verse":"29","text":"Acunüng, khyang avan naw ami ngjak; aktunga ngcawnklawk he cun Pamhnama ngsungpyunak vaia Johana baptican khanki he."},{"book":"Luhka","chapter":"7","verse":"30","text":"Cunsepi, Pharise he la, thum mksingki he naw, ami hama Pamhnama pyan ma u lü, Johana baptican ä khanki he."},{"book":"Luhka","chapter":"7","verse":"31","text":"Jesuh naw pyen be tü lü, “Tuhkbäiha ngsawn he hin i am ni ka jah msuimcäp kawm? Ia mäih ni ami law?"},{"book":"Luhka","chapter":"7","verse":"32","text":"“Ahin he cun Anghmawe jawihtuknaka ngawki he, ngkhü kyu u lü, ‘Cambumak pülün ning jah tum pe ung se am nami nglamki, yawk la sa ung se pi am nami kyapki’ ti am tängki he."},{"book":"Luhka","chapter":"7","verse":"33","text":"“Baptican Johan a law üng ei nghmü lü capyitui am aw se, ‘khawyaia awmnak’ nami tiki."},{"book":"Luhka","chapter":"7","verse":"34","text":"“Khyanga Capa law lü ei aw se, ‘Teng u, eiaw aih ve, ngcawnklawk he la khyang kse hea püi cen’ nami tiki."},{"book":"Luhka","chapter":"7","verse":"35","text":"“Mhnama ksingkhyapnak cun dokhameiki he naw a cangnak mdangki he ni,” a ti."},{"book":"Luhka","chapter":"7","verse":"36","text":"Pharise mat naw a veia buh ei khaia khü se, Jesuh Pharisea ima lut lü buh ei khaia ngawki."},{"book":"Luhka","chapter":"7","verse":"37","text":"7:37,38Mt 26:7; Mk 14:3; Jn 12:3Acuna mlüh üng nghnumi kse mat awmki naw Pharisea ima Jesuh buh ei lü awmki ti, a ksing üng, alabasta um üng situi ngui lawpüiki naw,"},{"book":"Luhka","chapter":"7","verse":"38","text":"Jesuha hnu, a khaw kunga kyap lü ngdüiki. A miktui naw a khawpha msüi se, a lusam am xüt lü, a khawpha mhnamki naw, situi ng'ui am a hluk."},{"book":"Luhka","chapter":"7","verse":"39","text":"Pharise naw hmu lü, a mlung k'uma, “Hin hin sahma kcanga a kya vai sü, hnetkia nghnuminu hin u ni, ia mäih ni ti ksing khai sü. Khyangka kyalang se,” a ti."},{"book":"Luhka","chapter":"7","verse":"40","text":"Jesuh naw, “Sihmon, na veia ngthu mat ka pyen vai awm ve,” ti lü a msang. Acunüng Sihmon naw, “Saja aw pyena,” a ti."},{"book":"Luhka","chapter":"7","verse":"41","text":"Jesuh naw, “Ngui jah kpuki, mat naw, khyang nghngih üng ngui a jah kpu; mat üng phya mhma a kpu, mat am mhmakip a kpu."},{"book":"Luhka","chapter":"7","verse":"42","text":"“Ani thungnak be vai am ta ni se, ani nghngih a jah mhlät. Acunüng, acun xawi üng u naw jawng na bawk khai ni?” a ti."},{"book":"Luhka","chapter":"7","verse":"43","text":"Sihmon naw, “A mhlät däm naw jawng na bawk khaia ngai veng,” ti lü, msang se, Jesuh naw, “Cang veki,” a ti."},{"book":"Luhka","chapter":"7","verse":"44","text":"Acunüng, nghnumi nghlat si lü, Sihmona veia, “Hina nghnuminu na hmuki aw? Na ima lut law ni se, ka khaw ka mthinak vaia tui am na na peki, hina nghnuminu naw a miktui am ka khaw mthi lü, a lusam am xütki."},{"book":"Luhka","chapter":"7","verse":"45","text":"“Nang naw am na na mhnamki, hina nghnumi naw ka luh law üng tün lü ka khawpha am pyai lü mhnamki."},{"book":"Luhka","chapter":"7","verse":"46","text":"“Nang naw ka lü situi am na hluki, hina nghnumi naw ka khawpha situi am hluki."},{"book":"Luhka","chapter":"7","verse":"47","text":"“Acunakyase, ning mtheh veng, aktäa jawng nakia kyase, a katnak he khawjah cun mhlät pänga kya ve. A katnak ajaw däng mhlät naw ajawha jawng naki,” a ti."},{"book":"Luhka","chapter":"7","verse":"48","text":"Acunüng, Jesuh naw nghnumi üng, “Na katnak he jah mhlät pänga kya ve,” a ti."},{"book":"Luhka","chapter":"7","verse":"49","text":"Buh a eipüi he naw, “Katnak pi jah mhlätki hin u ni,” ami ti."},{"book":"Luhka","chapter":"7","verse":"50","text":"Acunüng, Jesuh naw nghnumi üng, “Na jumnak naw ning küikyan ve, dim’yenak am cita,” a ti."}]}