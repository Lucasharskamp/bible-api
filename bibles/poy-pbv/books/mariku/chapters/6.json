{"data":[{"book":"Mariku","chapter":"6","verse":"1","text":"Yesu kawuka peni palii, kagenda mlushi mwakuwi na wafundwa wakuwi wamfatiti."},{"book":"Mariku","chapter":"6","verse":"2","text":"Palisokiti lishaka lya kwoyera, kanja kufunda mnumba ya Mlungu. Wantu wavuwa yawampikaniriti walikangasha, watakula, “Kagapata koshi goseri aga? Luhala gaa alu lwakampiti? Kankuweza hashi kutenda mauzauza aga?"},{"book":"Mariku","chapter":"6","verse":"3","text":"Ayu ndo ulii msongola ndiri vintu? Mwana gwa Mariya na walongu wakuwi washina Yakobu na Yosefu na Yuda na Simoni? Hashi dada wakuwi wikala pala panu ndiri?” Su wamlema kumjimira."},{"book":"Mariku","chapter":"6","verse":"4","text":"Yesu kawagambira, “Mbuyi gwa Mlungu kankujimilwa pahala poseri, ira kankujimilwa ndiri mlushi lwakuwi na kwa walongu wakuwi na ukaya kwakuwi mweni.”"},{"book":"Mariku","chapter":"6","verse":"5","text":"Yesu kaweziti ndiri kutenda mauzauza goseri palii, ira kawatulira mawoku walweli wavuwa ndiri, kawaponiziya."},{"book":"Mariku","chapter":"6","verse":"6","text":"Kalikangasha nentu toziya wantu wahera moyu."},{"book":"Mariku","chapter":"6","verse":"7","text":"Kawashemiti walii wantumintumi lilongu na wawili, kanja kuwatuma wawili wawili. Kawayupa makakala ga kuwawinga washamshera."},{"book":"Mariku","chapter":"6","verse":"8","text":"Shapakanu kawagambira, “Namtola shintu shoseri kwajili ya mwanja, ira lukongoshu gweka hera. Namtola libumunda, wala muhaku, wala mpiya mshunu."},{"book":"Mariku","chapter":"6","verse":"9","text":"Mvali vilwatu, kumbiti namtola nguwu yingi Kayi."},{"book":"Mariku","chapter":"6","verse":"10","text":"Numba yoseri pawawashemereni, mlikali palaapa mpaka pamwuka lushi alu."},{"book":"Mariku","chapter":"6","verse":"11","text":"Na pahala poseri wantu pawawashemerani ndiri pota kuwapikinira, mwuki na kupunda lidika mmagulu mwenu. Ayi hayiweri litakulilu kwawomberi.”"},{"book":"Mariku","chapter":"6","verse":"12","text":"Su wagenda na kuwabwelela wantu wavileki vidoda vyawu."},{"book":"Mariku","chapter":"6","verse":"13","text":"Wawalaviya washamshera wavuwa na kuwaswaga lipaki walweli wavuwa na kuwaponiziya."},{"book":"Mariku","chapter":"6","verse":"14","text":"Mtuwa Herodi kapikanira visoweru avi, toziya litawu lya Yesu lipikanikiti pahala poseri. Wantu wamonga walonga, “Yohani yakabatiza kazyuka! Ndo mana kana likakala lya kutenda mauzauza aga.”"},{"book":"Mariku","chapter":"6","verse":"15","text":"Kumbiti wamonga walongiti, “Ayu ndo Eliya.”"},{"book":"Mariku","chapter":"6","verse":"16","text":"Herodi pakapikaniriti visoweru avi, kalongiti, “Ayu ndo Yohani Mbatiza yanumudumuliti mtuwi kazyuka!”"},{"book":"Mariku","chapter":"6","verse":"17","text":"Makashu Herodi mweni kalagaliriti Yohani kabatwi na katatilwi mushibetubetu. Katenditi hangu toziya ya Herodiya yakamuyugiti pamuhera kavimaniti kaweriti mdala gwa mlongu gwakuwi Filipi."},{"book":"Mariku","chapter":"6","verse":"18","text":"Yohani kaweriti kamgambira Herodi, “Lilagaliru lilema gwenga kumuyuga mdala gwa mlongu gwaku!”"},{"book":"Mariku","chapter":"6","verse":"19","text":"Su Herodiya kamkalalira nentu Yohani, kafira kumlaga kumbiti kaweza ndiri kwajili ya Herodi."},{"book":"Mariku","chapter":"6","verse":"20","text":"Herodi kamtiriti Yohani toziya kavimaniti Yohani kaweriti muntu muheri na mnanagala, su kaweriti kankumlolera. Kafiriti kumpikinira Yohani, tembera pakampikaniriti kala moyu gumtama nentu."},{"book":"Mariku","chapter":"6","verse":"21","text":"Lishaka limu Herodiya kapatiti lupenyu mumsambu gwa lishaka lya kwiwukwa kwa Herodi. Herodi kawatendiriti msambu wakolamlima wa sirikali, wakulu wa wanjagila na watuwa wa isi ya Galilaya."},{"book":"Mariku","chapter":"6","verse":"22","text":"Muhinga gwa Herodiya pakingiriti kuvina, kamherepeziya Herodi na wahenga wakuwi. Su mtuwa kamgambira muhinga ulii, “Gunduwi shintu shoseri shagufira na neni hanukupanani.”"},{"book":"Mariku","chapter":"6","verse":"23","text":"Kalirapa kayi, “Hanukupanani shoseri shagufira, ata nusu ya ufalumi wangu!”"},{"book":"Mariku","chapter":"6","verse":"24","text":"Pala palii mhinja uliya kagenda kumkosiya mawu gwakuwi, “Ntuwi shishi?”"},{"book":"Mariku","chapter":"6","verse":"25","text":"Mhinja ulii katuga mpaka kwa mtuwa na kumluwa, “Nfira gumpanani vinu vinu mtuwi gwa Yohani Mbatiza muluseru!”"},{"book":"Mariku","chapter":"6","verse":"26","text":"Mtuwa moyu gumtama nentu, kumbiti kaweziti ndiri kulema, toziya kalirapiliti palongolu pa wahenga wakuwi."},{"book":"Mariku","chapter":"6","verse":"27","text":"Su mtuwa kamlagilira mjagira palaa palii hakajegi mtuwi gwa Yohani. Mjagira kagenda mushibetubetu na kumdumula Yohani mtuwi."},{"book":"Mariku","chapter":"6","verse":"28","text":"Shapakanu kawujega mtuwi gulii muluseru na kumpanana nafunda ulii. Nayomberi kampanana mawu gwakuwi."},{"book":"Mariku","chapter":"6","verse":"29","text":"Wafundwa wa Yohani pawapikaniriti hangu, wagenda kuyitola nshimba yakuwi na kuyisira."},{"book":"Mariku","chapter":"6","verse":"30","text":"Wantumintumi wawuyiti na kuliwona na Yesu, wamgambira goseri galii gawatenditi na kufunda."},{"book":"Mariku","chapter":"6","verse":"31","text":"Yesu kawagambira, “Tugendeni gweka yetu pahala pahera muntu, mwakwoyeri katepu.” Katakuliti ntambu ayi toziya kuweriti na wantu wavuwa waweriti wankwiza na kuwuka, mpaka wapata ndiri lupenyu lwa kuliya shiboga."},{"book":"Mariku","chapter":"6","verse":"32","text":"Su wawuka gweka yawu kwa mtumbwi, wagenda pahala pahera wantu."},{"book":"Mariku","chapter":"6","verse":"33","text":"Kumbiti wantu wawawoniti pawaweriti wankuwuka, wawamaniti. Su watuga kulawa lushi zoseri na wawalongolera kusoka."},{"book":"Mariku","chapter":"6","verse":"34","text":"Yesu pakasulukiti kulawa mumtumbwi na pakaliwoniti na lipinga likulu lya wantu. Kawawoneriti lusungu toziya waweriti gambira wakondolu yawahera mlolera. Su kanja kuwafunda vintu vivuwa."},{"book":"Mariku","chapter":"6","verse":"35","text":"Pamihi payifikiti, wafundwa wa Yesu wamgendera na kumgambira, “Pahala panu pashiwala na mshenji guzyeta."},{"book":"Mariku","chapter":"6","verse":"36","text":"Guwalekeziyi wantu wagendi mumalambu na muvijiji vya pakwegera wahemeri shiboga.”"},{"book":"Mariku","chapter":"6","verse":"37","text":"Kumbiti Yesu kawankula, “Mwenga muwapanani shiboga waliyi.”"},{"book":"Mariku","chapter":"6","verse":"38","text":"Kawakosiya, “Mnaga mabumunda maninga? Mgendi mkaloli.”"},{"book":"Mariku","chapter":"6","verse":"39","text":"Shapakanu Yesu kawagambira wantumintumi wakuwi wawagambiri wantu woseri waligawi muvipinga vipinga, walivagi pasi mumihamba."},{"book":"Mariku","chapter":"6","verse":"40","text":"Su wantu walivaga mushipinga sha wantu miya na sha wantu malongu muhanu muhanu."},{"book":"Mariku","chapter":"6","verse":"41","text":"Shapakanu Yesu kagatola mabumunda muhanu galii na wasomba awili. Kalola kumpindi, kalonga mayagashii Mlungu na kagamega mabumunda galii. Shapakanu kawapanana wafundwa wakuwi wawapanani wantu. Viraa virii kawagawira wantu woseri wasomba awili walii."},{"book":"Mariku","chapter":"6","verse":"42","text":"Wantu woseri waliya na kwikuta."},{"book":"Mariku","chapter":"6","verse":"43","text":"Wafundwa wa Yesu wasola vyavisigaliti vya mabumunda na wasomba na kumemeziya mumajamanda lilongu na mawili."},{"book":"Mariku","chapter":"6","verse":"44","text":"Wapalu waliyiti waweriti elufu mhanu."},{"book":"Mariku","chapter":"6","verse":"45","text":"Palaa palii Yesu kawagambira wafundwa wakuwi wingiri mumtumbwi, wamlongoleri kugenda Betisayida. Yomberi kaweriti kankuwaaga wantu."},{"book":"Mariku","chapter":"6","verse":"46","text":"Pamberi pakamaliriti kulonga kwahere wantu, kagenda kulugongu kumluwa Mlungu."},{"book":"Mariku","chapter":"6","verse":"47","text":"Pamihi papasokiti, mtumbwi guweriti pakati pa litanda, kumbiti Yesu kaweriti gweka yakuwi kuisi iyuma."},{"book":"Mariku","chapter":"6","verse":"48","text":"Kawawona wafundwa wakuwi wankuyerayera na kushima mutumbwi kwa ngafu, toziya lipuga liweriti lyankuwapingira. Payiweriti pakwegera na kushiya, Yesu kawagendera pakatyanga pampindi pamashi. Pakwegera kawapiti,"},{"book":"Mariku","chapter":"6","verse":"49","text":"kumbiti pawamuwoniti kankutyanga pampindi pamashi, walihola kaweriti lihoka. Wanjiti kushowangana,"},{"book":"Mariku","chapter":"6","verse":"50","text":"toziya woseri pawamuwoniti watiriti nentu."},{"book":"Mariku","chapter":"6","verse":"51","text":"Shapakanu kingira mumtumbwi pamuhera nawomberi na liyega linyamalira. Wantumintumi wakuwi walikangasha nentu,"},{"book":"Mariku","chapter":"6","verse":"52","text":"toziya waweriti wavimana ndiri mana ya kuwapanana wantu mabumunda galii, myoyu yawu iweriti ikamala."},{"book":"Mariku","chapter":"6","verse":"53","text":"Waloka litanda, wasoka muisi ya Genezareti, panu wagugolosiya mtumbwi gwawu."},{"book":"Mariku","chapter":"6","verse":"54","text":"Pawalawiti mumtumbwi, wantu wammaniti ndo Yesu."},{"book":"Mariku","chapter":"6","verse":"55","text":"Su watugiriti mulushi zoseri na wawatola walweli mumashera na kuwajega pahala poseri pawapikaniriti Yesu pakaweriti."},{"book":"Mariku","chapter":"6","verse":"56","text":"Pahala poseri Yesu pakagenditi, muvijiji, mulushi, ama mumalambu, wantu wawatuliti walweli paviwanja. Wamluwa kawaleki wamshinguli muluwiniku lwa nguwu yakuwi na woseri wawamshinguliti waponiti."}]}