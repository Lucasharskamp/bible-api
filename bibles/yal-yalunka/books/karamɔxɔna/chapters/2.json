{"data":[{"book":"Karamɔxɔna","chapter":"2","verse":"1","text":"N yi a fala n yɛtɛ ma, n naxa, “En siga, n xa sa a mato xa ɲaxaɲaxan fan.” Koni hali na fan findixi fe fuun nan na."},{"book":"Karamɔxɔna","chapter":"2","verse":"2","text":"N yi a fala, n naxa, “Daxuyaan nan gele ma feene ra, ɲaxaɲaxan tɔnɔn nanse ra?”"},{"book":"Karamɔxɔna","chapter":"2","verse":"3","text":"N yi a ragidi n bɔɲɛni, a n xa n yɛtɛ rasɛwa dɔlɔn minna nin, n yi n sɔbɛ so xaxilitareyaan ma, anu n yi matoon nan tima fekolonna xɔn, han n yi a kolon xa na nan fan adamadiin na, a na liga a siimayani dunuɲa yi."},{"book":"Karamɔxɔna","chapter":"2","verse":"4","text":"N bata wali gbeene kɛ. N banxine ti nɛn n yɛtɛ xa, n manpa bili nakɔne si,"},{"book":"Karamɔxɔna","chapter":"2","verse":"5","text":"n yi nakɔne nun langane yitɔn, n yi wudi bogilaan sifan birin si e yi."},{"book":"Karamɔxɔna","chapter":"2","verse":"6","text":"N bata ige ramaradene rafala alogo n xa n ma wudidine ige sa nakɔni."},{"book":"Karamɔxɔna","chapter":"2","verse":"7","text":"N konyi xɛmɛne nun konyi gilɛne sɔtɔ nɛn, e diine bari n konni. Xuruse xungbeen nun a xunxurin fan yi n yii dangu muxune birin na naxanye yi n yɛɛ ra Yerusalɛn yi."},{"book":"Karamɔxɔna","chapter":"2","verse":"8","text":"N gbetin nun xɛmaan gbegbe ramara nɛn n yɛtɛ xa, e nun mangane nun yamanane nafulu kɛndɛne. Yeli xɛmɛne nun yeli gilɛne yi n yii. N mɔn yi xɛmɛne rafan fe kɛndɛn sɔtɔ, ɲaxalan wuyaxi."},{"book":"Karamɔxɔna","chapter":"2","verse":"9","text":"N findi nɛn muxu gbeen na dangu muxune birin na, naxanye bata yi dangu n yɛɛ ra Yerusalɛn yi. Anu, n yi matoon nan tima n ma fekolonna xɔn."},{"book":"Karamɔxɔna","chapter":"2","verse":"10","text":"N yɛɛn kunfa sese xɔn, n mi tagan na sɔtɛ. N mi n mɛ n waxɔn fe yo ra, bayo n ma wanle birin yi n bɔɲɛn nasɛwama, na nan yi findixi n saranna ra n ma wanle birin yi."},{"book":"Karamɔxɔna","chapter":"2","verse":"11","text":"Anu, na xanbi ra, n yi n miri n wali xɔnne birin ma, e nun n tɔrɔn naxan sɔtɔ e kɛdeni, n yi a to fa fala a birin findixi fe fuun nan na, alo muxun na kata foyen sagatandeni, e tɔnɔ yo mi luma dunuɲa yi."},{"book":"Karamɔxɔna","chapter":"2","verse":"12","text":"Nayi, n yi wa fekolonna famu feni, e nun daxuyaan nun xaxilitareyana. Muxun naxan findima mangan na n ɲɔxɔni, na nɔɛ nanse ligɛ? Fɔ naxan bata yi liga nun."},{"book":"Karamɔxɔna","chapter":"2","verse":"13","text":"N yi a to fa fala fekolonna fisa xaxilitareyaan xa, alo kɛnɛnna to fisa dimin xa."},{"book":"Karamɔxɔna","chapter":"2","verse":"14","text":"Amasɔtɔ xaxilimaan yɛɛn na alogo a xa seen to, koni xaxilitaren tan sigan tiin dimin nin. Anu, n tan a kolon yati, a maraɲan kii kedenna nan e firinna birin mamɛma."},{"book":"Karamɔxɔna","chapter":"2","verse":"15","text":"N yi a fala n yɛtɛ ma, n naxa, “Xa xaxilitaren naɲan kiin nan n fan mamɛma, nayi, na tɔnɔn nanse ra, xa n findi fekolonna ra?” N yi a fala n yɛtɛ ma, n naxa, “Na fan findixi fe fuun nan na.”"},{"book":"Karamɔxɔna","chapter":"2","verse":"16","text":"Bayo muxune ɲinanma xaxilima danguxin xɔn sinma alo xaxilitarena. Fanni lɔxɔne danguma, ɲinan tima a xɔn. Xaxilimaan faxama nɛn alo xaxilitarena!"},{"book":"Karamɔxɔna","chapter":"2","verse":"17","text":"Nayi, dunuɲa yi gidin yi raɲaxu n ma, bayo tɔrɔyaan nan adamadiine wanla ra e naxan birin ligama dunuɲa ito yi. Fe fuun nan a birin na, alo muxun na kata foyen sagatandeni."},{"book":"Karamɔxɔna","chapter":"2","verse":"18","text":"N ma wanle birin yi raɲaxu n ma n naxanye kɛxi dunuɲa yi, bayo fɔ n xa e tɔnɔn lu n xanbi ra muxun yii."},{"book":"Karamɔxɔna","chapter":"2","verse":"19","text":"Nde a kolon xa na kanna findɛ xaxilimaan na hanma xaxilitarena? Anu, n naxan birin sɔtɔxi dunuɲa yi n ma wanla nun n ma xaxilimayani, a na sɔtɔma nɛn. Fe fuun nan mɔn na fan na!"},{"book":"Karamɔxɔna","chapter":"2","verse":"20","text":"Nayi, n yi tunnaxɔlɔ fɔlɔ n ma lan wali xɔdɛxɛne birin ma n naxanye ligaxi dunuɲa ito yi."},{"book":"Karamɔxɔna","chapter":"2","verse":"21","text":"Amasɔtɔ, muxun naxan fatan, na nɔɛ walɛ fekolonna nun xaxilimayani, a kɛɛn yi findi muxun gbeen na naxan mi walixi. Na fan findixi fe fuun nan na e nun kala gbeena."},{"book":"Karamɔxɔna","chapter":"2","verse":"22","text":"Muxun nanse sɔtɔma fata a wali xɔdɛxɛne nun a kɔntɔfinle birin na dunuɲa ito yi?"},{"book":"Karamɔxɔna","chapter":"2","verse":"23","text":"A siimayaan birin findixi tɔrɔn nun sɔxɔlɛn nan na. Bɔɲɛ sa mi a xa hali kɔɛɛn na. Fe fuun nan na fan na."},{"book":"Karamɔxɔna","chapter":"2","verse":"24","text":"Sese mi fan adamadiin na fɔ a xa a dɛge, a yi a min, a hɛrin sɔtɔ a wanli. Koni, n na a toxi nɛn fa fala na fan kelima Ala nan ma,"},{"book":"Karamɔxɔna","chapter":"2","verse":"25","text":"bayo, nde nɔɛ a dɛgɛ, hanma a sɛwa, xa Ala mi tin?"},{"book":"Karamɔxɔna","chapter":"2","verse":"26","text":"Muxun naxan na Ala kɛnɛn, a yi xaxinla fi na kanna ma e nun fekolonna nun sɛwana. Koni, a yulubi kanna tan tima wanla ra nɛn alogo a xa nafunla malan, a yi a ramara muxu gbɛtɛ yɛɛ ra naxan Ala kɛnɛnxi. Fe fuun nan na fan na alo muxun na kata foyen sagatandeni."}]}