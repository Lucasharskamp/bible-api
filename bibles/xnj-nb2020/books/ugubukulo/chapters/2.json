{"data":[{"book":"Ugubukulo","chapter":"2","verse":"1","text":"“Umyandikila mtumu wa kunani kwa Chapanga mweiyimalila msambi wa vandu vevakumsadika Kilisitu va Efeso kula.”"},{"book":"Ugubukulo","chapter":"2","verse":"2","text":"Nigamanyili matendu gaku goha, nimanyili kukangamala kwaku na kunihengela. Nimanyili kuvya wihotola lepi kuvayidakila vandu vahakau. Uvalingili vala vevakujikemela vene vamitumi na kumbi lepi vamitumi, wamwene uvamanyili kuvya venavo vadese."},{"book":"Ugubukulo","chapter":"2","verse":"3","text":"Veve ndi usindimili, ung'aiswi ndava ya liina langu, nambu utotokili lepi."},{"book":"Ugubukulo","chapter":"2","verse":"4","text":"Nambu nivii na lijambu limonga kukuvavala veve: Veve uniganili lepi nene amala mwiganana lepi kavili hinu ngati kutumbula."},{"book":"Ugubukulo","chapter":"2","verse":"5","text":"Hinu, uhololelayi chawavi kwakona uyagili lepi, unga'namukila Chapanga na kuleka uhakau ngati chawavi kadeni. Ngati lepi yati nibwela kwaku na kuwusa chibokoselu kuhuma pandu paki."},{"book":"Ugubukulo","chapter":"2","verse":"6","text":"Nambu nihekelela ndava ya chindu ichi chimonga: Veve ukugayomela matendu gala gevihenga Wanikolai ngati chenikugayomela nene.”"},{"book":"Ugubukulo","chapter":"2","verse":"7","text":"Mweavi na makutu ga kuyuwana na ayuwanayi, hinu ndi ayuwana gala Mpungu Msopi geakuvajovela misambi ya vandu vevakumsadika Kilisitu!"},{"book":"Ugubukulo","chapter":"2","verse":"8","text":"“Muyandikila mtumu va kunani kwa Chapanga mweiyimalila msambi wa vandu vevakumsadika Kilisitu va Simulina.”"},{"book":"Ugubukulo","chapter":"2","verse":"9","text":"Nimannyili mang'ahiso gako mewawa nimanyili ungangu waku! Nambu kujova chakaka veve una vindu vyamahele, nimannyili chevakukuliga vala vevakujikemela Vayawudi nambu Vayawudi lepi vachakaka, ndi msambi weulongoswa na Setani."},{"book":"Ugubukulo","chapter":"2","verse":"10","text":"Ukoto kuyogopa mambu gegakukolela. Yuwanila! Setani igana kuvalinga kwa kuvasopa vangi vinu muchifungu, ndi nyenye yati mung'aika kwa magono kumi. Nambu mvya vasadikika mbaka kufwa kwinu na nene yati nikuvapela wumi ngati njingwa ya kuuhotola.”"},{"book":"Ugubukulo","chapter":"2","verse":"11","text":"“Mweavi na makutu ga kuyuwana, ayuwana bwina gala Mpungu Msopi geakuvajovela msambi wa vandu vevakumsadika Kilisitu!”"},{"book":"Ugubukulo","chapter":"2","verse":"12","text":"“Muyandikila mtumu wa kunani kwa Chapanga mweiyimalila msambi wa vandu vevakumsadika Kilisitu va muji wa Peliganoni, aga ndi geijova.”"},{"book":"Ugubukulo","chapter":"2","verse":"13","text":"Nipamanyili pandu pewitama, penapo ndi Setani akuvalongosa vandu. Nambu veve wakona uyendalili kulikamula liina langu. Wayibeli lepi sadika yangu kwaku, hati mu magono ga muhengaji wangu Antipa msadikika mweijova ndava yangu, peakomiwi pagati ya muji wenuwo wewilongoswa na Setani."},{"book":"Ugubukulo","chapter":"2","verse":"14","text":"Nambu nina malovi gadebe gewihenga ganga nihekesa ndava yaku: Vangi vinu ndi valanda va Balaamu mweamuwuli Balaki kuvakulukisa vandu va Isilaeli vambudila Chapanga kwa kulya vyakulya vya luteta lwa chimong'omong'o na kukita ugoni."},{"book":"Ugubukulo","chapter":"2","verse":"15","text":"Mewawa, vavi mewa pagati yinu vandu vevilanda mawuliwu ga Wanikolai."},{"book":"Ugubukulo","chapter":"2","verse":"16","text":"Hinu, leka kumbudila Chapanga, ngati wangamung'anamukila, yati nibwela kanyata kutovana na vandu avo na upanga wewihuma mumlomo wangu.”"},{"book":"Ugubukulo","chapter":"2","verse":"17","text":"“Mweavi na makutu, ayuwana bwina Mpungu Msopi cheakuvajovela msambi wa vandu vevakumsadika Kilisitu!”"},{"book":"Ugubukulo","chapter":"2","verse":"18","text":"“Umyandikila naha mtumu wa kunani wa msambi wa vandu vevakumsadika Kilisitu va Tuatila.”"},{"book":"Ugubukulo","chapter":"2","verse":"19","text":"Nimanyili mambu gaku goha. Nimanyili uganu waku, sadika yaku, uhengaji waku na kusindimala kwaku. Nimanyili veve wihenga chabwina neju kuliku kadeni pala."},{"book":"Ugubukulo","chapter":"2","verse":"20","text":"Nambu nivii na lijambu limonga kwaku langa nihekesa: Veve ukumsindimalila mdala yula Yezebeli mweakujikemela mlota, mweiwula la kuvayagisa vatumisi vangu vakita ukemi na kulya vyakulya vyevitetiwi kwa chimong'omong'o."},{"book":"Ugubukulo","chapter":"2","verse":"21","text":"Nimpeli lukumbi lwa kuleka kumbudila Chapanga, nambu ibela kuleka ukemi waki."},{"book":"Ugubukulo","chapter":"2","verse":"22","text":"Yuwanila! Hinu nikumtova kwa matamu ndalindali mwene pamonga na vayaki vevahengili ukemi nayu yati vipata mang'ahiso gakali, ngati vabeli kuleka kubuda mumatendu gavi gahakau gevahengili."},{"book":"Ugubukulo","chapter":"2","verse":"23","text":"Kangi yati nikuvakoma valanda, muni misambi ya vandu vevakumsadika Kilisitu voha vamanyalila kuvya nene ndi mwenimanya neju mitima na maholo ga vandu yati nikumpela kila mmonga ndava ya matendu gaki.”"},{"book":"Ugubukulo","chapter":"2","verse":"24","text":"“Nambu vangi nyenye mwemuvi Tuatila mwangalanda mawuliwu ga Yezebeli, na mwangajiwula chila chevikemela mfiyu wa Setani. Nikuvajovela kuvya nikuvatwika lepi ndwika yingi yoyoha ya gala gemuvi nagu."},{"book":"Ugubukulo","chapter":"2","verse":"25","text":"Yikuvagana muyima kuyendelela kunisadika na kuniyidakila nene mbaka penibwela.”"},{"book":"Ugubukulo","chapter":"2","verse":"26","text":"Na yula mweihotola kuyendelela kuhenga gala genikugagana mbaka mwishu, yati nikumpela uhotola kulongosa vandu va mulima woha."},{"book":"Ugubukulo","chapter":"2","verse":"27","text":"Yati akuvalongosa kwa ndonga ya lyuma na kuvahinyana ngati vindu vya ludaka."},{"book":"Ugubukulo","chapter":"2","verse":"28","text":"Mewawa yati nikumpela ndondo ya lukela. Ngati chenipokili uhotola kuhuma kwa Dadi wangu."},{"book":"Ugubukulo","chapter":"2","verse":"29","text":"“Mweavi na makutu, hinu ayuwana bwina gala Mpungu Msopi akuujovela msambi wa vandu vevakumsadika Kilisitu.”"}]}