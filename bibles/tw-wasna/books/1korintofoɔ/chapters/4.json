{"data":[{"book":"1 Korintofoɔ","chapter":"4","verse":"1","text":"Ɛsɛ sɛ mobu yɛn sɛ Kristo asomfoɔ a wɔde Onyankopɔn ahintasɛm a ɛyɛ nokorɛ no ahyɛ yɛn nsa."},{"book":"1 Korintofoɔ","chapter":"4","verse":"2","text":"Adeɛ baako a wɔrehwehwɛ afiri onipa a wɔde ahintasɛm no ahyɛ ne nsa no ne sɛ, ɔbɛdi ne wura no nokorɛ."},{"book":"1 Korintofoɔ","chapter":"4","verse":"3","text":"Sɛ mo anaa onipa bi bu me atɛn seesei a ɛmfa me ho. Mʼankasa nso memmu me ho atɛn."},{"book":"1 Korintofoɔ","chapter":"4","verse":"4","text":"Mʼadwene mu yɛ fann, nanso ɛno nkyerɛ sɛ medi bem fitaa. Awurade nko ara na ɔbu me atɛn."},{"book":"1 Korintofoɔ","chapter":"4","verse":"5","text":"Enti, ɛnsɛ sɛ obiara bu ne yɔnko atɛn kɔsi sɛ ɛberɛ a ɛsɛ bɛba. Awurade ba mu no na wɔbɛbu atɛn a ɛtwa toɔ. Ɔbɛda deɛ ahinta wɔ sum mu no adi na wada deɛ ahinta wɔ nnipa akoma mu no nso adi. Na nkamfo a ɛsɛ sɛ onipa biara nya firi Onyankopɔn hɔ no, wɔakamfo no."},{"book":"1 Korintofoɔ","chapter":"4","verse":"6","text":"Anuanom, mo enti mede Apolo ne me ayɛ nhwɛsoɔ, sɛdeɛ ɛbɛma mo asuasɛm a ɛka sɛ, “Di mmara pa so” no. Ɛnsɛ sɛ mo mu biara de onipa bi hoahoa ne ho na ɔbu ɔfoforɔ nso onipa teta."},{"book":"1 Korintofoɔ","chapter":"4","verse":"7","text":"Hwan na ɔka kyerɛɛ wo sɛ wokorɔn sene afoforɔ? Ɛnyɛ Onyankopɔn na ɔde biribiara a wowɔ no maa wo? Na adɛn enti na wode hoahoa wo ho sɛdeɛ ɛnyɛ akyɛdeɛ?"},{"book":"1 Korintofoɔ","chapter":"4","verse":"8","text":"Biribiara a mohwehwɛ no, mo nsa aka dada! Moyɛ adefoɔ dada. Moayeyɛ ahemfo, nanso yɛnyɛ bi! Nokorɛm, anka mepɛ sɛ moyɛ ahemfo na anka yɛn nso yɛyɛ ahemfo bɛka mo ho."},{"book":"1 Korintofoɔ","chapter":"4","verse":"9","text":"Ɛyɛ me sɛ yɛn asomafoɔ yi deɛ, Onyankopɔn de yɛn atwa toɔ sɛ nnipa bi a wɔabu wɔn kumfɔ wɔ badwa mu sɛ nnipa ne ewiase abɔfoɔ nyinaa nhwɛ."},{"book":"1 Korintofoɔ","chapter":"4","verse":"10","text":"Kristo enti, yɛyɛ nkwaseafoɔ, nanso moyɛ anyansafoɔ wɔ Kristo mu. Yɛyɛ mmerɛ, nanso moyɛ den. Wɔmmu yɛn, nanso wɔbu mo."},{"book":"1 Korintofoɔ","chapter":"4","verse":"11","text":"Ɛbɛsi saa ɛberɛ yi mu ɛkɔm ne sukɔm de yɛn. Yɛfira ntomago; wɔhwe yɛn; yɛdi atutena;"},{"book":"1 Korintofoɔ","chapter":"4","verse":"12","text":"yɛyɛ adwuma a ɛyɛ den de hwɛ yɛn ho. Wɔdome yɛn a, yɛhyira; wɔhwe yɛn a yɛgyina ano."},{"book":"1 Korintofoɔ","chapter":"4","verse":"13","text":"Wɔya yɛn a, yɛde kasa pa bua. Yɛte sɛ ewiase yi mu wira bi a yɛnka hwee de bɛsi ɛnnɛ."},{"book":"1 Korintofoɔ","chapter":"4","verse":"14","text":"Ɛnyɛ sɛ mepɛ sɛ megu mo anim ase enti na metwerɛɛ saa nwoma yi brɛɛ mo. Na mmom, mepɛ sɛ mekyerɛ mo ɛkwan sɛ me ara me mma a medɔ wɔn."},{"book":"1 Korintofoɔ","chapter":"4","verse":"15","text":"Na sɛ mowɔ ahwɛfoɔ ɔpedu mpo wɔ mo asetena mu wɔ Kristo mu a, mowɔ Agya baako pɛ. Na mo nkwa a ɛwɔ Kristo Yesu mu no enti, menam asɛmpa a meka kyerɛɛ mo no so abɛyɛ mo agya."},{"book":"1 Korintofoɔ","chapter":"4","verse":"16","text":"Mesrɛ mo sɛ monsuasua me."},{"book":"1 Korintofoɔ","chapter":"4","verse":"17","text":"Ɛnam yei so enti, meresoma Timoteo na waba mo nkyɛn. Ɔyɛ mʼankasa me dɔ ba a ɔdi me nokorɛ wɔ Awurade mu. Ɔbɛkaakae mo mʼakwan foforɔ a menam so di Kristo Yesu akyi ne nkyerɛkyerɛ a mekyerɛkyerɛ wɔ asafo biara a mekɔ mu no."},{"book":"1 Korintofoɔ","chapter":"4","verse":"18","text":"Mo mu bi ayɛ ahantan, susu sɛ meremmɛsra mo."},{"book":"1 Korintofoɔ","chapter":"4","verse":"19","text":"Sɛ Awurade pɛ a, ɛrenkyɛre biara mɛba mo nkyɛn na mʼankasa mabɛhwɛ dwuma a saa ahantanfoɔ yi bɛtumi adi na ɛnyɛ asɛm a wɔbɛka no."},{"book":"1 Korintofoɔ","chapter":"4","verse":"20","text":"Onyankopɔn Ahennie no nyɛ nsɛnkeka na ɛyɛ tumi."},{"book":"1 Korintofoɔ","chapter":"4","verse":"21","text":"Emu deɛ ɛwɔ he na mopɛ? Memmɛbɔ mo mmaa anaa akoma a ɔdɔ wɔ mu na ɛbu adeɛ na memfa mmra mo nkyɛn?"}]}