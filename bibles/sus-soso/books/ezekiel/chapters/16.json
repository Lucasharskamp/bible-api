{"data":[{"book":"Ezekiel","chapter":"16","verse":"1","text":"Alatala naxa yi masenyi ti n bɛ, a naxɛ:"},{"book":"Ezekiel","chapter":"16","verse":"2","text":"«Adamadi, Darisalamu rakolon a xa fe kobie ra."},{"book":"Ezekiel","chapter":"16","verse":"3","text":"A fala a bɛ, ‹I Marigi Alatala yi nan masenxi: I barixi Kanaan bɔxi nan ma, Amorika nan nu na i baba ra, i nga findixi Xitika nan na."},{"book":"Ezekiel","chapter":"16","verse":"4","text":"I barixi lɔxɔɛ naxɛ, mixi yo mu wo furixuli xaba, e mu i maxa ye nun fɔxɛ ra alako i xa sɛniyɛn, e mu i mafilin dugi kui."},{"book":"Ezekiel","chapter":"16","verse":"5","text":"Mixi yo mu kinikini i ma na fe mɔɔli rabafe ra. E i wɔli burunyi, barima i nu maɲaaxin birin bɛ.›»"},{"book":"Ezekiel","chapter":"16","verse":"6","text":"«N nu na dangife i yire tɛmui naxɛ, n naxa i to i na i nii magagafe i saxi wuli xɔɔra. N naxa a fala i bɛ, ‹I xa kisi.›"},{"book":"Ezekiel","chapter":"16","verse":"7","text":"N naxa i ramɔ alɔ sansi mɔma ki naxɛ. I bara findi ginɛdimɛdi tofanyi ra. I fate bara mɔ, i xunsɛxɛ bara kuya, kɔnɔ han na tɛmui dugi mu nu ragoroxi i ma. I mageli nan nu a ra.»"},{"book":"Ezekiel","chapter":"16","verse":"8","text":"«Tɛmui nde to dangi, n naxa a to i findixi sungbutunyi ra. Na kui n naxa n ma dugi sanbunyi felen i ma i suturafe ra, a findi saatɛ ra won tagi. Na kui i findixi n tan nan gbe ra, i Marigi Alatala.»"},{"book":"Ezekiel","chapter":"16","verse":"9","text":"«N naxa i maxa ye ra, n wuli ba i ma, n fa ture xiri fanyi so i ma."},{"book":"Ezekiel","chapter":"16","verse":"10","text":"N naxa dugi fanyi dɛgɛ i bɛ, n na ragoro i ma. N naxan sankiri fanyi so i sanyi."},{"book":"Ezekiel","chapter":"16","verse":"11","text":"N naxa i raxunma bɛlɛxɛ rasoe nun kɔnmagore ra."},{"book":"Ezekiel","chapter":"16","verse":"12","text":"N naxa xurundɛ sa i ɲɔɛ ra, n tulirasoe sa i tulie ra, n mangɛ tɔnxuma dusu i xun na."},{"book":"Ezekiel","chapter":"16","verse":"13","text":"I nu raxunmaxi xɛɛma nun gbeti nan na, i nu maxirixi dugi tofanyie nan na, i nu donse fanyi donma naxan findi kumi nun ture ra. I xa tofanyi xun nu fa masa tun, mangɛya naxa radaxa i bɛ."},{"book":"Ezekiel","chapter":"16","verse":"14","text":"I xili naxa din ɲamanɛe ra i xa tofanyi xa fe ra, barima tofanyi kamalixi nan nu a ra i xa nɔrɛ saabui ra n naxan fixi i ma. Alatala xui nan na ki.»"},{"book":"Ezekiel","chapter":"16","verse":"15","text":"«Kɔnɔ na tɛmui i naxa la fɔlɔ i xa tofanyi nun i xili fanyi ra, i fa so langoeɲa rabafe. I nu i yɛtɛ soma mixi birin yi ra, i lu e sagoe."},{"book":"Ezekiel","chapter":"16","verse":"16","text":"I naxa i xa dugi tofanyie itala geya fari i langoeɲa raba dɛnnaxɛ. Na fe mɔɔli mu lanma feo. Na rabafe mu fan."},{"book":"Ezekiel","chapter":"16","verse":"17","text":"I naxa i xa xunmase xɛɛma nun gbeti daaxie tongo, n naxee fixi i ma, i e yailan kuye xɛmɛe ra, i fa langoeɲa raba nee ra."},{"book":"Ezekiel","chapter":"16","verse":"18","text":"I naxa i xa dugi tofanyie ragoro e ma, i fa n ma ture nun n ma surayi ba sɛrɛxɛ ra e bɛ."},{"book":"Ezekiel","chapter":"16","verse":"19","text":"N donse naxan so i yi ra, i bara na taami fanyi, na ture, nun na kumi birin ba sɛrɛxɛ gan daaxi ra e bɛ. I na nan nabaxi. Alatala xui nan na ki.»"},{"book":"Ezekiel","chapter":"16","verse":"20","text":"«I naxa i xa die tongo, n naxee fixi i ma, i e fan ba sɛrɛxɛ ra na kuyee bɛ. I xa langoeɲa mu nu i wasama nu?"},{"book":"Ezekiel","chapter":"16","verse":"21","text":"I bara n ma die kɔn naxaba, i e ba sɛrɛxɛ ra kuyee bɛ!"},{"book":"Ezekiel","chapter":"16","verse":"22","text":"I xa fe kobie nun i xa langoeɲa birin kui, i mu ratu a ma n naxan nabaxi i bɛ i mageli to nu a ra, i nu i nii magagafe i wuli xɔɔra tɛmui naxɛ?»"},{"book":"Ezekiel","chapter":"16","verse":"23","text":"«Ɲaxankatɛ na i bɛ! Alatala xui nan na ki. Safe i xa wali ɲaaxi xun ma, i bara fe gbɛtɛ fan naba."},{"book":"Ezekiel","chapter":"16","verse":"24","text":"I bara yiree ti taa tagi kira dɛ ra,"},{"book":"Ezekiel","chapter":"16","verse":"25","text":"i fa i fate xa tofanyi masen ɲama bɛ kɛnɛ ma, alɔ langoe naxan wama xɛmɛ mabɛndunfe a ma."},{"book":"Ezekiel","chapter":"16","verse":"26","text":"I bara langoeɲa raba Misirakae ra, i dɔxɔboore naxee xa ginɛ fe xɔrɔxɔ. I xa langoeɲa radangixi bara n naxɔnɔ."},{"book":"Ezekiel","chapter":"16","verse":"27","text":"Na kui n bara n bɛlɛxɛ itala i xili ma, n fa nde ba i xa bɔxi ra, n a sa i yaxuie Filisitakae sagoe, i xa wali kobie xa fe ra naxee bara e ratɛrɛnna."},{"book":"Ezekiel","chapter":"16","verse":"28","text":"I bara langoeɲa raba Asiriyakae fan na, barima sese mu i wasama."},{"book":"Ezekiel","chapter":"16","verse":"29","text":"Na dangi xanbi i bara langoeɲa raba Babilɔn yulɛe ra, kɔnɔ nee fan mu i wasa.»"},{"book":"Ezekiel","chapter":"16","verse":"30","text":"«I bɔɲɛ kobi! Alatala xui nan na ki. I yi langoeɲa mɔɔli rabama di?"},{"book":"Ezekiel","chapter":"16","verse":"31","text":"I to i xa langoe yiree ti taa kui kira dɛ ra, i mu nu luxi alɔ langoe yati barima i nu langoeɲa rabafe nɛ tun kɔbiri xanbi!»"},{"book":"Ezekiel","chapter":"16","verse":"32","text":"«Yɛnɛ ginɛ, xɔɲɛe rafan i ma dangife i xa mɔri ra."},{"book":"Ezekiel","chapter":"16","verse":"33","text":"Langoe birin wama langoe sare xɔn, kɔnɔ i tan nan luma i ɲɛngɛe ki ra, alako i xa e mabɛndun i ma a mɔɔli birin na."},{"book":"Ezekiel","chapter":"16","verse":"34","text":"I mu luxi alɔ langoe gbɛtɛe. Mixi yo mu i mayandima i xa wali ra. I tan nan e mayandima, i fa e sare fi, i mu se sɔtɔ.»"},{"book":"Ezekiel","chapter":"16","verse":"35","text":"«I tan langoe ginɛ, i tuli mati Alatala xa masenyi ra!"},{"book":"Ezekiel","chapter":"16","verse":"36","text":"I Marigi Alatala yi nan masenxi: I to i xa naafuli ba alako i xa langoeɲa raba i ɲɛngɛe ra, i to kuyee mɔɔli birin ti, i fa i xa die wuli ba sɛrɛxɛ ra e bɛ,"},{"book":"Ezekiel","chapter":"16","verse":"37","text":"n fama nɛ i ɲɛngɛe birin malande, naxee nu rafan i ma nun naxee mu nu rafan i ma, n i ɲaibɔɛ masen e bɛ a kɛnɛ ma, i xa yaagi."},{"book":"Ezekiel","chapter":"16","verse":"38","text":"N i makiitima nɛ alɔ ginɛ yɛnɛla nun faxɛti makiitima ki naxɛ. N nan n gbe ɲɔxɔma nɛ i ma n ma xɔnɛ nun n ma tɔɔnɛ xɔrɔxɔɛ ra."},{"book":"Ezekiel","chapter":"16","verse":"39","text":"Na tɛmui n i sama nɛ i ɲɛngɛe sagoe, e i xa langoe yiree kana, e i xa dugie nun i xa xunmasee ba i ma, e fa i lu i mageli ra fɔɛn."},{"book":"Ezekiel","chapter":"16","verse":"40","text":"E e malanma nɛ i xili ma, e i magɔnɔ gɛmɛe ra, e i masɔxɔ e xa santidɛgɛmae ra."},{"book":"Ezekiel","chapter":"16","verse":"41","text":"E i xa banxie ganma nɛ, e i ɲaxankata ginɛ gbegbe ya xɔri. N i xa langoeɲa danma nɛ, i mu i ɲɛngɛe kima sɔnɔn."},{"book":"Ezekiel","chapter":"16","verse":"42","text":"N na gɛ na rabade i ra, n ma xɔnɛ goroma nɛ i xa yanfanteya xa fe ra.»"},{"book":"Ezekiel","chapter":"16","verse":"43","text":"«N fama nɛ i xa wali sare birin nagbilende i ma, barima i mu i ratu i fonike tɛmui ma. I Marigi Alatala xui nan na ki. I mu langoeɲa xa sa i xa fe kobi gbɛtɛe fari?»"},{"book":"Ezekiel","chapter":"16","verse":"44","text":"«Taali falɛe fama yi taali falade i xun ma, ‹Nga lu ki yo ki, a xa di ginɛ fan luma na ki nɛ!›"},{"book":"Ezekiel","chapter":"16","verse":"45","text":"I nga xa di yati nan i ra, naxan mɛ a xa mɔri nun a xa die ra. I taara ginɛmae fan mɛ nɛ e xa mɔrie ra, nun e xa die ra. I nga findixi Xitika nan na, i baba findixi Amorika nan na."},{"book":"Ezekiel","chapter":"16","verse":"46","text":"Samari findixi i taara ginɛma nan na naxan sabatixi i kɔɔla ma, a nun a xa taa gbɛtɛe kui. Sodoma nan findixi i xunya ginɛma ra naxan sabatixi i yirefanyi ma, a nun a xa taa gbɛtɛe ra."},{"book":"Ezekiel","chapter":"16","verse":"47","text":"I bara bira e xa wali ɲaaxi fɔxɔ ra, i man bara ɲaaxu dangife e tan na."},{"book":"Ezekiel","chapter":"16","verse":"48","text":"N bara n kali, Sodoma nun a xa taae mu i xa ɲaaxuɲa lixi. Alatala xui nan na ki.»"},{"book":"Ezekiel","chapter":"16","verse":"49","text":"«I xunya Sodoma xa yunubie findixi yi nan na: yɛtɛ igboɲa, bannaya, nun kinikinitareɲa tɔɔrɔmixie mabiri."},{"book":"Ezekiel","chapter":"16","verse":"50","text":"E dɛ igbo, e fe ɲaaxie rabama n ya xɔri. Na kui, n naxa e xa fe ɲɔn!"},{"book":"Ezekiel","chapter":"16","verse":"51","text":"Samari mu yunubi raba alɔ i tan. I xa fe kobi raba gbo dangi a gbe ra pon! Na taa ɲaaxi tinxin i bɛ."},{"book":"Ezekiel","chapter":"16","verse":"52","text":"I xa yaagi tun! I xa ɲaaxuɲa kui, a luxi nɛ alɔ i xunyae na fisa i bɛ. I xa na kote xanin.»"},{"book":"Ezekiel","chapter":"16","verse":"53","text":"«Kɔnɔ a raɲɔnyi, n fama nɛ Sodoma nun a xa taae nun Samari nun a xa taae xa fe xun nakelide. I fan luma nɛ na xunnakeli kui."},{"book":"Ezekiel","chapter":"16","verse":"54","text":"I bara yaagi sɔtɔ i xa wali kobi xa fe ra. Na bara a niya Sodoma nun Samari xili xa fan dondoronti."},{"book":"Ezekiel","chapter":"16","verse":"55","text":"I xunya Sodoma nun a xa taae nun i taara Samari nun a xa taae xun nakelima nɛ alɔ singe. I fan nun i xa taae luma na xunnakeli nan kui."},{"book":"Ezekiel","chapter":"16","verse":"56","text":"I nu i yɛtɛ igboma tɛmui naxɛ, i mu tin fe fanyi falade i xunya Sodoma xa fe ra,"},{"book":"Ezekiel","chapter":"16","verse":"57","text":"beenun i xa ɲaaxuɲa xa sa kɛnɛ ma. Yakɔsi Edon nun a xa taae nun Filisita nun a xa taae, e birin i maberema."},{"book":"Ezekiel","chapter":"16","verse":"58","text":"Na langoeɲa nun fe kobie yaagi luma nɛ i ma. Alatala xui nan na ki.»"},{"book":"Ezekiel","chapter":"16","verse":"59","text":"«I Marigi Alatala yi nan masenxi: N i sare ragbilenma nɛ i ma sɛriyɛ ki ma, barima i bara n ma kali mabere n ma saatɛ kanafe ra."},{"book":"Ezekiel","chapter":"16","verse":"60","text":"Kɔnɔ n tan mu nɛɛmuma won ma saatɛ ma, won naxan tongo i fonike tɛmui. N fama nɛ saatɛ tongode i bɛ naxan mu ɲɔnma abadan."},{"book":"Ezekiel","chapter":"16","verse":"61","text":"Na kui, i taara nun i xunya na gbilen i ma, i ratuma nɛ i xa kira ɲaaxi ma yaagi ra. N e fima nɛ i ma, kɔnɔ na fe mu na won ma saatɛ singe kui."},{"book":"Ezekiel","chapter":"16","verse":"62","text":"N saatɛ tongoma nɛ i bɛ, i a kolonma nɛ a n tan nan na Alatala ra."},{"book":"Ezekiel","chapter":"16","verse":"63","text":"N na gɛ i xun sarade i xa yunubie xa fe ra, i fama nɛ ratude fe dangixie ma yaagi kui, i fa i dɛ ragali i xa yaagi xa fe ra. Alatala xui nan na ki.»"}]}