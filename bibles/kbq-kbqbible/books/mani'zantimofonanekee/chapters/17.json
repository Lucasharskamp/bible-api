{"data":[{"book":"Mani'zanti mofo nanekee","chapter":"17","verse":"1","text":"Vahe'mo'ma rimpa frune akoheno mani'neno naga'anema osia kave'ma ne'zamo'a, tusi'a ne'zama hafra nehuno kreno ne'zana agatere'ne."},{"book":"Mani'zanti mofo nanekee","chapter":"17","verse":"2","text":"Knare antahi'zane eri'za ne'mo'a, kva'amofo mofavre'mo'ma agaze hu avu'ava'ma hania mofavremofona ugota huno kegava hunte'neno, mofavre'amo'za erisanti haregahaze huzmante'nesafintira erigahie."},{"book":"Mani'zanti mofo nanekee","chapter":"17","verse":"3","text":"Koline silvanena tevefi kre'za eri agru nehaze. Hianagi Ra Anumzamoke tagu'amofona reheno nege."},{"book":"Mani'zanti mofo nanekee","chapter":"17","verse":"4","text":"Kefo avu'ava'ene vahe'mo'a, havigema nehazankea nentahie. Hagi tavre vahe'mo'a, vahe'ma azeri haviza hukema hazanke nentahie."},{"book":"Mani'zanti mofo nanekee","chapter":"17","verse":"5","text":"Amunte omane vahe'ma huhaviza huntesia vahe'mo'a, tro'ma huzmante'nea Ra Anumzamofo huhaviza hunente. Hagi hazenkema erisaza zanku'ma muse hanimo'a, agra'a havi mizana erigahie."},{"book":"Mani'zanti mofo nanekee","chapter":"17","verse":"6","text":"Nenama hu'za ra avuma omesaza vahe'mokizmia, zamagehe'mo'za kini fetorikna zamanuntera hu'nage'za, ra zamagi vahe'mo'za nezamize. Hagi mofavremo'za zamarera zamafana muse huzmantegahaze."},{"book":"Mani'zanti mofo nanekee","chapter":"17","verse":"7","text":"Neginagi vahe'mofontera knare ke'ma hu'zamo'a, haviza hu'neanagi, kva ne'mo'ma havigema hu'zamo'a, havizantfa hu'ne."},{"book":"Mani'zanti mofo nanekee","chapter":"17","verse":"8","text":"Mago'mo'ma mago zama erinaku zagoreti'ma maseve'ma amino erisia zamo'a agraragisa kaguvaza huno efore hiankna nehie. Iza'o anazama himo'a maka zampina knare nehie."},{"book":"Mani'zanti mofo nanekee","chapter":"17","verse":"9","text":"Iza'o havizama huntesimofoma kefo zama'a atrentesimo'a, amu'nozanifina avesinte avu'avazamo'a, meno vugahie. Hianagi arone'amofo havi avu'avazama'agu hugantigama hanimo'a, knare knampa'a azeri atanegahie."},{"book":"Mani'zanti mofo nanekee","chapter":"17","verse":"10","text":"Kemofoma refko huno antahi ankemare vahe'mofona, magoke zupama azeri fatgo hu kema asamisankeno'a antahigahianagi, neginagi vahe'mofoma azeri fatgo hunaku'ma 100'a zupa knona ami'sanana, avu'avara ruzahera osugahie."},{"book":"Mani'zanti mofo nanekee","chapter":"17","verse":"11","text":"Kefo avu'avazane vahe'mo'za, ha'ma erifore hu zankuke zamave'nesiankino, hazenkema zami vahera huntenkeno zamavaririgahie."},{"book":"Mani'zanti mofo nanekee","chapter":"17","verse":"12","text":"Anenta'ama kumzafama ase'nesaza beama, mago ne'mo'ma kantegama tutagihama hunte'zamo'a knare hu'neanagi, neginagi vahe'mo'za neginagi zamavu'zamava'ma nehaza vahe'enema tragoteno manizana agatere'ne."},{"book":"Mani'zanti mofo nanekee","chapter":"17","verse":"13","text":"Hagi mago vahe'mo'a knare'zama magamofoma huntesia zanku'ma, nona huno kefozama huntesia vahe'mofona, kefo zamo'a naga'afintira atreno ovutfa hugahie."},{"book":"Mani'zanti mofo nanekee","chapter":"17","verse":"14","text":"Haframa hu'zamo'ma agafama nehanigeta, koma eri amne osanunkeno'a, ti anagi atregeno ti hageno eankna huno rama'aza eri haviza hugahie."},{"book":"Mani'zanti mofo nanekee","chapter":"17","verse":"15","text":"Kefo avu'ava'ma nehia vaheku'ma fatgo vahere nehu'za, fatgo zmavu'avazama nehaza vaheku'ma, kefo vahere hu'zama nehaza tare zamavu'zmavakura, Ra Anumzamo'a agoteno avesra hunezmante."},{"book":"Mani'zanti mofo nanekee","chapter":"17","verse":"16","text":"Neginagi vahe'mo'za knare antahi'zama rempima hu'za eri zamave'sizama omane'nege'za, na'a hige'za avono huzama mizasesaza zagoa zamazampina eri'naze?"},{"book":"Mani'zanti mofo nanekee","chapter":"17","verse":"17","text":"Mika zupa knampati'mo'za zamavesirantegahaze. Hagi knazampima taza hanagu tafuhe'mokizmia kasezmante'naze."},{"book":"Mani'zanti mofo nanekee","chapter":"17","verse":"18","text":"Knare antahi'zazmima omane vahe'mo'za zamagrazmi huvempa hu'za, tava'ozmire nemani'za vahe'mo'za nofi'ma hu'naza zama ovakanesageta, tagrati vakanezmantegahune hu'za nehaze."},{"book":"Mani'zanti mofo nanekee","chapter":"17","verse":"19","text":"Iza'o ha'frama hu'zankuma avesintemo'a, kumiku ave'nesie. Iza'o agra'a agima erintesgama nehimo'a, hazenke erigahie."},{"book":"Mani'zanti mofo nanekee","chapter":"17","verse":"20","text":"Akrehe akrehe agu'ane ne'mo'a, knare zana hakeno erifore osugahie. Hagi iza'o tavre kema nehanimo'a, hazenkefi ufregahie."},{"book":"Mani'zanti mofo nanekee","chapter":"17","verse":"21","text":"Neginagi vahe'mofo nerera nefa'a, tusi'a ataza e'nerie. Higeno nefa rimpamo'a, ana neginagi ne'mofonkura musena osugahie."},{"book":"Mani'zanti mofo nanekee","chapter":"17","verse":"22","text":"Musema huno mani'zamo'a, tusazamo vahe'ma azeri so'e higeno maniankna nehie. Hianagi vahe'mofo antahi'zamo'ma havizama haniana, havi krimo zaferinafi me'neno azeri haviza hiankna hu'ne."},{"book":"Mani'zanti mofo nanekee","chapter":"17","verse":"23","text":"Kema refkohu tratema kefo ne'mo'ma mani'nesuno'a, keagama eri haviza hinogu oku'a masevema huno amisia zagoa e'nerino, keaga eri rukrahe huno fatgo kantera ontahigosie."},{"book":"Mani'zanti mofo nanekee","chapter":"17","verse":"24","text":"Antahi'zane vahe'mo'a knare antahi'zante avua anteno nevie. Hianagi havi vahe'mofo avumo'a, mopa ataginare ame huno omegege, emegege huno nevie"},{"book":"Mani'zanti mofo nanekee","chapter":"17","verse":"25","text":"Neginagi mofavremo'za nezmafana zamasuzana eri nezamie. Hagi kasema ante'nea zamarerahe'ina, zamarimpa zamata erinezamize."},{"book":"Mani'zanti mofo nanekee","chapter":"17","verse":"26","text":"Fatgo hu'nesia vahe'ma knazama zamige, knare huno hazenke'a omane kva vahe'ma kanoma ami'zamo'a, haviza hu'ne."},{"book":"Mani'zanti mofo nanekee","chapter":"17","verse":"27","text":"Knare antahintahima me'nea vahe'mo'a, rama'a keaga osugahie. Hagi ama' antahi'zama me'nenia ne'mo'a, ame huno rimpagna osugahie."},{"book":"Mani'zanti mofo nanekee","chapter":"17","verse":"28","text":"E'ina hu'negu neginagi vahe'mo'ma kema osuno manisia zankura, vahe'mo'za knare antahi'za eri'ne hugahaze."}]}