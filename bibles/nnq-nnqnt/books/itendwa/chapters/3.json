{"data":[{"book":"Itendwa","chapter":"3","verse":"1","text":"Lichoba limwe saa tisa kimuyo, Petulo na Yohana bajendanga ku Nyumba ja Nnoongo kingobu cha kunng'ongalela Nnoongo."},{"book":"Itendwa","chapter":"3","verse":"2","text":"Pakiba na nnyango gwa Nyumba ja Nnoongo ogukemigwa, Nnyango guna Kualala, pakiba na mundu jumwe nangwaba kuboka pabelekwa. Kila machoba bandu batela mpotola mundu jwenio kummeka pena bajope bandu chochoa kwa abakiba bakajingila Munyumba ja Nnoongo."},{"book":"Itendwa","chapter":"3","verse":"3","text":"Apammona Petulo na Yohana bakajingila Munyumba ja Nnoongo, ngabajopa bampe chochoa chabakweti."},{"book":"Itendwa","chapter":"3","verse":"4","text":"Petulo na Yohana ngabannolekea muno, jwombe Petulo ngalenga, “Mutulolekeye twe!”"},{"book":"Itendwa","chapter":"3","verse":"5","text":"Nangwaba ngabalolakeya, akahyobalela kupokela kilebe kuboka kwabe."},{"book":"Itendwa","chapter":"3","verse":"6","text":"Nambu Petulo ngannengela jwenio, “Ngwetije uloi, nambu nampa chache echingweti, kuliina lya Yesu Kilisto jwa Nazaleti nannengela mwe nnyinuke na nnyende!”"},{"book":"Itendwa","chapter":"3","verse":"7","text":"Penia ngankamula luboko lwa kalelo ngannyinula. Kingobucho makongono na majugwa ga mundu jwenio ngagabe na makakala,"},{"book":"Itendwa","chapter":"3","verse":"8","text":"ngagoloka, ngajema nukutumbula kujenda. Penia ngajingila pamwe nabo mwibanja ya Nyumba ja Nnoongo, akajenda nukuomba omba kongo akankolea Nnoongo."},{"book":"Itendwa","chapter":"3","verse":"9","text":"Bandu abakiba penia ngabammona akajenda nukunkolea Nnoongo,"},{"book":"Itendwa","chapter":"3","verse":"10","text":"na apabamanya kube nga jwajo ojwakiba akajopajopa papipi na Nnyango guna Kualala gwa nyumba ja Nnoongo, boa ngabaomongwa muno nu kuchipula kumanya agampitile."},{"book":"Itendwa","chapter":"3","verse":"11","text":"Mundu jwenio apakiba tango akalongwana na Petulo na Yohana papakemigwa pa Nchana gwa Solomoni, bandu ngabaomongwa nu kubutukila kwenio."},{"book":"Itendwa","chapter":"3","verse":"12","text":"Petulo apababona bandu bakonganinge, ngabalengela, “Mabandu ba Kuisilaeli, bole mboni nhwomwanga kile chenjeno? Mboni mutulolekeanga muno nkitanga kwamakakala gito andaje nkita ku uwecho gwito twe tubene tantei mundu jonjo aotole kujenda?"},{"book":"Itendwa","chapter":"3","verse":"13","text":"Nnoongo jwa Ulaimu na Isaka na Yakobo na Nnoongo jwa akaokabito, ankoliye Yesu Mpakachi jwakwe. Nambu mangweto ngamampukila nukumpeleka kwa akakolongwa na ngamankana nnongi ja Pilato, ati Pilato papala kunnekekea."},{"book":"Itendwa","chapter":"3","verse":"14","text":"Akiba jwa chwapi na jwa mbone, nambu mangweto ngamankana jwombe, nu kumpala Pilato ampegange mundu jonge ojwakiba nkomi."},{"book":"Itendwa","chapter":"3","verse":"15","text":"Ngamankoma ojwabalongolea bandu mubwomi, nambu Nnoongo nganhoya kuboka kwa abawile, na twe takachaili ba kikobo chenie."},{"book":"Itendwa","chapter":"3","verse":"16","text":"Makakala ga liina lya Yesu elimpi uwecho nangwaba ojo. Chimikibona nu kukimanya kikamuligwe ku imani ja liina lyakwe, imani kwa Yesu ngaechantei alamite mundu jonjo anda apannolanga mmoa."},{"book":"Itendwa","chapter":"3","verse":"17","text":"“Ngoe, mabandu ba Isilaeli, manyi kube mangweto na akiilongoi binu manteilinga Yesu genia gwanga manya gwinu."},{"book":"Itendwa","chapter":"3","verse":"18","text":"Nambu Nnoongo ngalenga kukupetela akalondoli ba Nnoongo kube Kilisto Nkomboi ojwapambuligwe na Nnoongo mpaka apotekigwe, na genia galenganile kube kweli kundela jenje."},{"book":"Itendwa","chapter":"3","verse":"19","text":"Nnapange mabaja ginu, mammujilange Nnoongo ibe jwombe annekekeange mabaja ginu."},{"book":"Itendwa","chapter":"3","verse":"20","text":"Kingobu cha kujeligwa makakala ga kiuke makiika kuboke kwa Angwana, na Nnoongo mankinga Yesu, Kilisto Nkomboi ojwapambuligwe na Nnoongo kwinu."},{"book":"Itendwa","chapter":"3","verse":"21","text":"Mpaka oti jwenio aigale kumbengu mpaka kiike kingobu cha kila kilebe kitendekiigwe ibe iyono, anda Nnoongo apalengita kukupetela akalondoli bakwe bachwapi kutumbu lolo."},{"book":"Itendwa","chapter":"3","verse":"22","text":"Gambu Musa akalenga, ‘Angwana ana Nnoongo binu bapannetelanga nnondoli, anda ne kuboke kwinu mangweto. Mpaligwa kunnyali kila kilebe echapakunnengela."},{"book":"Itendwa","chapter":"3","verse":"23","text":"Mundu jwajoa jwanga nnyali nnondoli jwa Nnoongo jwenio apakuboigwa nu kubekigwa kutaali na bandu bambone ba Nnoongo nu ukomigwa.’"},{"book":"Itendwa","chapter":"3","verse":"24","text":"Akalondoli ba Nnoongo boa, kutumbu Samweli na boa abankengime, uyo ngabatangacha minhalo ja ilebe yenje eikamuligwa machoba ganga."},{"book":"Itendwa","chapter":"3","verse":"25","text":"Malagano agapia Nnoongo kupetela akalondoli bakwe ngaginu, namangweto mmekigwe kube bandu ba lilagano, elyabeka Nnoongo na akaoka binu. Andi apannengela Ulaimu, ‘Kupetela lungolo lwinu, bandu boa bapadunia bapakupata upeele.’"},{"book":"Itendwa","chapter":"3","verse":"26","text":"Yene Nnoongo nganhyoya mpakachi jwakwe, nu kunkinga oti kwinu, kunnumika mangweto kukummeka kila mundu kati jinu auleke ubaja gwakwe gwoa.”"}]}