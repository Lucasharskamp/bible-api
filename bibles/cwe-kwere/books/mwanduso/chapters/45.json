{"data":[{"book":"Mwanduso","chapter":"45","verse":"1","text":"Baho Yosefu kapotwa kufunya umoyo haulongozi ha wasang'hani wake, ivo kawalongela wose walawe kunze ya chiheleto. Ivo Yosefu kakala yaidumwe viyailaguse kwa ndugu zake."},{"book":"Mwanduso","chapter":"45","verse":"2","text":"Kalila kwa dizi kulu mbaka Wamisili wamuhulika, mbaka wanhu wa kaye ya mfalume nawo wahulika."},{"book":"Mwanduso","chapter":"45","verse":"3","text":"Maabaho Yosefu kawalongela ndugu zake, “Niye ni Yosefu. Vino tati yangu yang'hali mgima?” Mbali ndugu zake viwahulike ivo, wadumba mbaka hawadahile kwidika bule."},{"book":"Mwanduso","chapter":"45","verse":"4","text":"Maabaho Yosefu kawalongela, “Nolamba, kwenhukeni habehi yangu.” Wakwenhuka, nayo kalonga, “Niye ni ndugu yenu Yosefu, yomunichuuzile kuhita Misili."},{"book":"Mwanduso","chapter":"45","verse":"5","text":"Mbali lelo sekemwingilwe na luholozi na sekemuilaumu wenyewe kwaviya munichuuza. Mulungu kanituma kuulongozi wenu muladi nikombole ugima wa wanhu."},{"book":"Mwanduso","chapter":"45","verse":"6","text":"Uno ni mwaka wekaidi wa nzala muna iisi, na ing'hali miyaka imwenga mitano iyo wanhu hawezadaha kulima hebu kugobola."},{"book":"Mwanduso","chapter":"45","verse":"7","text":"Mulungu kanigala kuulongozi wenu muladi niwatende mweye musigale muna iisi na kuwakombola kwa ukombola mkulu."},{"book":"Mwanduso","chapter":"45","verse":"8","text":"Ivo siyo mweye yomunigalile hano, mbali Mulungu. Kanitenda niwe tata kwa mfalume. Niye ni mwimilizi wa kaye yose, niye ni mtawala wa isi yose ya Misili."},{"book":"Mwanduso","chapter":"45","verse":"9","text":"“Ivo himahima mubwele kwa tata na mumulongele kuwa vino ivo viyolonga Yosefu mwanago; ‘Mulungu kanitenda niwe mtawala wa isi yose ya Misili, izo kumwangu bila kukalama."},{"book":"Mwanduso","chapter":"45","verse":"10","text":"Kwizakala muna iisi ya Gosheni, kwizakuwa habehi na niye, weye na wanago na wazukulu zako na ng'hondolo wako na luti wako na ng'ombe wako na chila chinhu chiulinacho."},{"book":"Mwanduso","chapter":"45","verse":"11","text":"Vondauwe Gosheni, nizakulola goya weye, ndugu zako hamwe na fugo yako muladi sekemupuwe chochose chomulonda, kwaviya ing'hali miyaka imwenga mitano ya nzala.’ ”"},{"book":"Mwanduso","chapter":"45","verse":"12","text":"Yosefu kagendelela kulonga, “Mweye wenyewo muwona kwa meso yenu na hata ndugu yangu Benjamini kaniwona kwa meso yake kuwa niye iyo mwenyewo Yosefu yonilonga na mweye."},{"book":"Mwanduso","chapter":"45","verse":"13","text":"Na mweye mwizamulongela tati yangu hishima inili nayo hano Misili na yose yomuyawone, maabaho himahima mukamsole tati yangu na mumgale hano.”"},{"book":"Mwanduso","chapter":"45","verse":"14","text":"Maabaho Yosefu kamuhagatila Benjamini ndugu yake na kalila, Benjamini nayo kalila na kuno waihagatila."},{"book":"Mwanduso","chapter":"45","verse":"15","text":"Maabaho wogendelela kulila, Yosefu kawanonela ndugu zake na kalila. Viyakomelezeke yayo ndugu zake wandusa kulonga nayo."},{"book":"Mwanduso","chapter":"45","verse":"16","text":"Mbuli izo vizifikile kwiimhongono ya mfalume, kuwa ndugu wa Yosefu weza, zimnogela mfalume na wakulu wake."},{"book":"Mwanduso","chapter":"45","verse":"17","text":"Ivo mfalume kamulongela Yosefu, “Walongele ndugu zako wawapapize mizigo yawo vihongwe na wabwele kuna iisi ya Kanaani."},{"book":"Mwanduso","chapter":"45","verse":"18","text":"Wamgale hano tati yawo na wanhu wawo. Niye nizaweng'ha hanhu hanogile ha isi ya Misili, nawo wezadeng'helela matunda yose ya isi ino."},{"book":"Mwanduso","chapter":"45","verse":"19","text":"Iviya walongele kulawa Misili, wasole mituka ibululigwa kuwagalila wana wawo wadodo na wake zawo na iviya sekewaswele kumgala tati yawo."},{"book":"Mwanduso","chapter":"45","verse":"20","text":"Walongele sekewagese vinhu vawo kwaviya vinhu vinogile muna iisi ya Misili vizakuwa vawo.”"},{"book":"Mwanduso","chapter":"45","verse":"21","text":"Ivo wana wa Isilaili watenda fana viya viwalongiligwe. Yosefu kaweng'ha mituka fana viyalagilize mfalume na ndiya ya kuja mwiinzila."},{"book":"Mwanduso","chapter":"45","verse":"22","text":"Kamwing'ha chila munhu viwalo va kusaula. Mbali kamwing'ha Benjamini vihande magana matatu va hela na viwalo vitano va kusaula."},{"book":"Mwanduso","chapter":"45","verse":"23","text":"Hamala baho vitumetume vino kamwing'ha tati yake kwa ichimu cha mwanza, vihongwe longo wowapapile vinhu vinogile kulawa Misili, vihongwe wake longo wowapapile ndiya, magate na ndiya zimwenga."},{"book":"Mwanduso","chapter":"45","verse":"24","text":"Ivo Yosefu kailaga na ndugu zake. Viwakalile wosegela Yosefu kawazuma kulonga, “Sekemugombe mwiinzila.”"},{"book":"Mwanduso","chapter":"45","verse":"25","text":"Baho wasegela Misili na kubwela ukaye kwa tati yawo Yakobo mwiisi ya Kanaani."},{"book":"Mwanduso","chapter":"45","verse":"26","text":"Wamulongela tati yawo, “Yosefu mgima!” Niiyo mtawala wa isi yose ya Misili! Baho tati yawo kengilwa na mkangagile, kwaviya hadahile bule kuzitogola mbuli zawo."},{"book":"Mwanduso","chapter":"45","verse":"27","text":"Mbali viwamulongele Yakobo mbuli izo zose ziwalagilizigwe na Yosefu na viyawone mituka yoyagaliligwe na Yosefu kumsola, moyo wake umema deng'ho ng'hani."},{"book":"Mwanduso","chapter":"45","verse":"28","text":"Isilaili kalonga, “Lelo moyo wangu woibwanha, mwanangu Yosefu mgima. Nohita nikamuwone ning'hali sinadanganika bule.”"}]}