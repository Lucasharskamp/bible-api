{"data":[{"book":"Ghamatendo","chapter":"20","verse":"1","text":"Hengele lila lya Efeso halimalile Pauli kawakema iwomtoghola Yesu, kawaghuma ghumoyo, kawaagha kuya kaghenda Makedoniya."},{"book":"Ghamatendo","chapter":"20","verse":"2","text":"Hayang'ali yobita kaye tsila, kawaghuma ghumoyo iwanu, kuya kapfika Ugiriki,"},{"book":"Ghamatendo","chapter":"20","verse":"3","text":"kakala ako kwa miyetsi midatu."},{"book":"Ghamatendo","chapter":"20","verse":"4","text":"Tsaang'ali yelongotsa na Sopato imwana we Pilo iyolawila Bereya, Aristariko na Sekundo iwanu wa Tesalonike, Gayo imunu wa Deribe, Timoteo, Tukiko na Tirofimo iwolawa Asiya."},{"book":"Ghamatendo","chapter":"20","verse":"5","text":"Iwanu awo tsawalongola na watubeta ako Tirowa."},{"book":"Ghamatendo","chapter":"20","verse":"6","text":"Ichihungo che Pfighate ipfilihela hamila hachimalile, tudina mnumbwi kulawa Filipi, na ghamatsuwa matano hambele tutingana nawo ako Tirowa, tukala ako kwa ghamatsuwa saba."},{"book":"Ghamatendo","chapter":"20","verse":"7","text":"Mne litsuwa lya mwanduso lya juma, tsatutingana hamwe na ukuja chijo. Pauli tsakalonga ne iwanu, na kwaapfila kabama yoke litsuwa lya keli kaghendelela kulonga nawo mbaka nechilo ng'ani."},{"book":"Ghamatendo","chapter":"20","verse":"8","text":"Tsahana ipfitasa pfingi ipfing'ali pfakwaka mne ichiheleto ichili kuchanya, hanu hatwitinganile."},{"book":"Ghamatendo","chapter":"20","verse":"9","text":"Msongolo yumwe yakemighwe Yutiko tsakala hane lidilisha. Pauli hayang'ali yoghendelela kulonga, Yutiko ang'ali yodongila, kadongila mbaka kalaghala, kulawa mne igholofa ya kadatu mbaka hasi. Hawaghendile kumwinula wampfika ma kafa."},{"book":"Ghamatendo","chapter":"20","verse":"10","text":"Lekeni Pauli kahulumka hasi, kamwinamila, kamkumbatila msongolo ayo. Kalonga, “Mleke kupfuka, kamghima!”"},{"book":"Ghamatendo","chapter":"20","verse":"11","text":"Kuya kadina keli mchanya, kasola chijo kaja, kaghendelela kulonga nawo mbaka habehi na kucha, kuya koka."},{"book":"Ghamatendo","chapter":"20","verse":"12","text":"Iwanu wamghala imsongolo yula ukaye kamghima, nawo waghumighwa ghumoyo."},{"book":"Ghamatendo","chapter":"20","verse":"13","text":"Twetwe tudina imeli tulongola kughenda Aso ili twitingane na Pauli. Tsakatulongela tutende apfo, kwaapfila yeye ang'ali yoghenda ako kwa mghulu."},{"book":"Ghamatendo","chapter":"20","verse":"14","text":"Hatupfikile Aso, Pauli kengila mne ghumnumbwi, tughenda naye Mitileni."},{"book":"Ghamatendo","chapter":"20","verse":"15","text":"Litsuwa lya keli twandusa ghumwanza kulawa ako kuya tupfika Kiyo. Litsuwa lya kadatu tupfika Samo, na litsuwa lya kane tupfika Mileto."},{"book":"Ghamatendo","chapter":"20","verse":"16","text":"Pauli kalamla aghendelele na ghumwanza bila kubitila Efeso ili aleke kukawa mne isi ya Asiya. Tsakabama yasumke kupfika Yerusalemu kwaajili ya ichihungo cha Pentekoste ka ing'adahike."},{"book":"Ghamatendo","chapter":"20","verse":"17","text":"Kulawa Mileto, Pauli kawatuma iwanu waghende Efeso kuwakema iwabala we iwanu iwomtoghola Kiristu wetingane naye."},{"book":"Ghamatendo","chapter":"20","verse":"18","text":"Hawatsile, kawalongela, “Mwemwe mwomanya pfanikalile ghamatsuwa ghose, hanikalile namwe kulawa litsuwa lya mwanduso lyanitsile mne isi ya Asiya."},{"book":"Ghamatendo","chapter":"20","verse":"19","text":"Tsanimsang'anila Imtwatsa bila kwighoda na kwa masotsi, hata ka tsanigetsighwa ng'ani na aghala ghehile ghawanendele Wayahudi."},{"book":"Ghamatendo","chapter":"20","verse":"20","text":"Mwomanya silekile bae kuwalongela chila ichinu ichidaha kumwapfilani mwemwe, ila niwalangulitsa hambele he iwanu na kulawa ing'anda mbaka ing'anda."},{"book":"Ghamatendo","chapter":"20","verse":"21","text":"Niwalongela wose Wayahudi na iwanu iwali si Wayahudi wamuyile Imulungu na wamtoghole Imtwatsa wetu Yesu."},{"book":"Ghamatendo","chapter":"20","verse":"22","text":"Na lelo, kwaapfila nimuhulika Ghumuhe Mwenzeluka, noghenda Yerusalemu aku simanyile bae choni chitsonilawila ako."},{"book":"Ghamatendo","chapter":"20","verse":"23","text":"Chinu chimwe chanimanya, Ghumuhe Mwenzeluka konongela ka mna chila ghumji, ukwohighwa na ukughaya pfonibeta."},{"book":"Ghamatendo","chapter":"20","verse":"24","text":"Lekeni siwona bae ughima wangu ka chinu chikulu, ila chanibama kumalitsa isang'ano yangaile Imtwatsa Yesu, isang'ano ye ukupeta Imbuli Inoghile ya uluso we Imulungu."},{"book":"Ghamatendo","chapter":"20","verse":"25","text":"“Nibita mna mwemwe wose kuwapetela Undewa we Imulungu, lekeni sambi nomanya ka kuduhu imunu mna mwemwe iyatsombona keli."},{"book":"Ghamatendo","chapter":"20","verse":"26","text":"Apfo leloli nowalongela ghendo, imunu wowose mna mwemwe ang'agha, alwo lwenu, nene nahela totso."},{"book":"Ghamatendo","chapter":"20","verse":"27","text":"Kwaapfila silekile bae kuwalongela ghose ghayobama Imulungu."},{"book":"Ghamatendo","chapter":"20","verse":"28","text":"Mwalangitse iwenyegho, na muwalolese iwanu wose awala Ghumuhe Mwenzeluka iyamwikeni muwalongotse, muwadime awala iwomtoghola Imulungu iyawaghulile kwa idamu yake imwenyegho."},{"book":"Ghamatendo","chapter":"20","verse":"29","text":"Nomanya nene hanikuka, wambwa wakali wa kumuhulo watsowatsilani na ng'awatsowonelani libatsi bae."},{"book":"Ghamatendo","chapter":"20","verse":"30","text":"Hata mna mwemwe muwenyegho watsolawila iwanu iwolonga ughutsu ili wawakweghe kuna wawo awala iwomtoghola Yesu."},{"book":"Ghamatendo","chapter":"20","verse":"31","text":"Apfo mwalangitse! Mkumbuke, kwa miyaka midatu chilo na misi, silekile bae kumlangulitsa chila imunu iyali kuna mwemwe kwa masotsi."},{"book":"Ghamatendo","chapter":"20","verse":"32","text":"“Lelo nomwikani mne ghamoko ghe Imulungu na mne imbuli ya uluso wake iudaha kuwatsenga na kuwatenda muhale hamwe na iwanu wake."},{"book":"Ghamatendo","chapter":"20","verse":"33","text":"Sibamile bae nzahabu au fetsa au lighwanda lya imunu wowose."},{"book":"Ghamatendo","chapter":"20","verse":"34","text":"Mwemwe muwenyegho mwomanya ka tsanisang'ana kwa ghamoko ghangu ili kupata aghala ghanibamile na aghala ghawabamile weyangu."},{"book":"Ghamatendo","chapter":"20","verse":"35","text":"Mne chila chinu chanendile, tsaniwalangusa ka kwa kusang'ana ka pfino, twobamighwa kuwapfila iwanu walihela ingupfu, mkumbuke chayalongile Imtwatsa Yesu imwenyegho, ‘Kabweda ayula iyoghola kubita ayula iyobokela.’ ”"},{"book":"Ghamatendo","chapter":"20","verse":"36","text":"Hayamalitse kulonga agho, katowa ghamaghoti hamwe nawo, kamlomba Imulungu."},{"book":"Ghamatendo","chapter":"20","verse":"37","text":"Wose walila hawang'ali womuagha Pauli kuno wamkumbatila na wamnonela."},{"book":"Ghamatendo","chapter":"20","verse":"38","text":"Tsawona usungu ng'ani kwaapfila kawalongela ng'awatsomwona keli bae. Kuya waghenda naye mbaka kune imeli."}]}