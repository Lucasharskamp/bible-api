{"data":[{"book":"ارمیا","chapter":"5","verse":"1","text":"خداوند می‌فرماید: «تمام کوچه‌های اورشلیم را بگردید. بر سر چهارراه‌ها بایستید. همه جا را خوب جستجو کنید! اگر بتوانید حتی یک شخص با انصاف و درستکار پیدا کنید، من این شهر را از بین نخواهم برد!"},{"book":"ارمیا","chapter":"5","verse":"2","text":"این قوم حتی به نام من قسم می‌خورند!»"},{"book":"ارمیا","chapter":"5","verse":"3","text":"ای خداوند، تو به یک چیز اهمیت می‌دهی و آن راستی و درستی است. تو سعی کردی ایشان را اصلاح کنی، اما آنها نخواستند؛ هر چند ایشان را زدی، ولی دردی احساس نکردند! روی خود را از سنگ هم سختتر کرده‌اند و نمی‌خواهند توبه کنند."},{"book":"ارمیا","chapter":"5","verse":"4","text":"آنگاه گفتم: «از اشخاص فقیر و نادان چه انتظاری می‌شود داشت؟ آنها از راهها و فرمانهای خدا چیزی نمی‌فهمند! پس چطور می‌توانند دستورهای او را اطاعت کنند؟"},{"book":"ارمیا","chapter":"5","verse":"5","text":"بنابراین نزد رهبران ایشان رفته و با آنها وارد گفتگو خواهم شد، زیرا آنها راههای خداوند و دستورهای او را می‌دانند.» ولی دیدم که ایشان هم از پیروی خدا برگشته و علیه او سر به طغیان برداشته‌اند."},{"book":"ارمیا","chapter":"5","verse":"6","text":"به همین دلیل شیرهای درندهٔ جنگل به جان ایشان خواهند افتاد، گرگهای بیابان به ایشان حمله خواهند کرد و پلنگها در اطراف شهرهایشان کمین خواهند کرد تا هر کس را که بیرون برود، پاره‌پاره کنند؛ زیرا گناهانشان از حد گذشته و بارها از خدا روی برگردانده‌اند."},{"book":"ارمیا","chapter":"5","verse":"7","text":"خداوند می‌گوید: «دیگر چگونه می‌توانم شما را ببخشم؟ چون حتی فرزندانتان مرا ترک گفته‌اند و آنچه را که خدا نیست می‌پرستند. من خوراک به آنها دادم تا سیر بشوند، ولی به جای تشکر، غرق زناکاری شدند و وقت خود را با فاحشه‌ها تلف کردند."},{"book":"ارمیا","chapter":"5","verse":"8","text":"آنها مثل اسبان سیر و سرحالی هستند که برای جفت مادهٔ همسایهٔ خود شیهه می‌کشند."},{"book":"ارمیا","chapter":"5","verse":"9","text":"آیا برای این کارهای شرم‌آور تنبیه‌شان نکنم؟ آیا نباید از چنین قومی انتقام بگیرم؟"},{"book":"ارمیا","chapter":"5","verse":"10","text":"«پس ای دشمنان به تاکستان‌هایشان هجوم ببرید و خرابشان کنید! ولی به کلی نابود نکنید. شاخه‌هایشان را قطع کنید، چون از آن خداوند نیستند."},{"book":"ارمیا","chapter":"5","verse":"11","text":"خداوند می‌فرماید: مردم اسرائیل و مردم یهودا به من خیانت بزرگی کرده‌اند؛"},{"book":"ارمیا","chapter":"5","verse":"12","text":"آنها دربارۀ من به دروغ گفته‌اند: ”او با ما کاری ندارد! هیچ بلایی بر سر ما نخواهد آمد. نه قحطی خواهد شد و نه جنگ."},{"book":"ارمیا","chapter":"5","verse":"13","text":"انبیا، همگی طبلهای توخالی هستند و کلام خدا در دهان هیچ‌یک از ایشان نیست؛ بلایی که ما را از آن می‌ترسانند، بر سر خودشان خواهد آمد!“»"},{"book":"ارمیا","chapter":"5","verse":"14","text":"از این رو خداوند، خدای لشکرهای آسمان، به من چنین فرمود: «برای این گونه سخنان است که من کلام خود را در دهان تو ای ارمیا، مانند آتش می‌سازم و این قوم را همانند هیزم می‌گردانم تا ایشان را بسوزاند.»"},{"book":"ارمیا","chapter":"5","verse":"15","text":"خداوند می‌فرماید: «ای بنی‌اسرائیل، من قومی را از دور دست بر ضد تو خواهم فرستاد، قومی نیرومند و قدیمی که زبانشان را نمی‌فهمی."},{"book":"ارمیا","chapter":"5","verse":"16","text":"کمانداران آنها همه جنگجویانی نیرومندند که بدون ترحم می‌کشند."},{"book":"ارمیا","chapter":"5","verse":"17","text":"آنها خرمن تو را غارت کرده، نان فرزندانت را خواهند برد؛ گله‌های گوسفند و رمه‌های گاو، انگور و انجیر تو را به یغما برده، شهرهای حصاردارت را که خیال می‌کنی در امن و امانند، تاراج خواهند کرد."},{"book":"ارمیا","chapter":"5","verse":"18","text":"اما در آن زمان هم باز شما را به کلی از میان نخواهم برد."},{"book":"ارمیا","chapter":"5","verse":"19","text":"«پس اگر از تو ای ارمیا بپرسند: چرا خداوند ما را دچار این بلایا می‌کند؟ در پاسخ بگو: همان‌طور که شما خدا را فراموش کردید و در سرزمین خود خدایان بیگانه را پرستیدید، به همان ترتیب بیگانگان را در سرزمینی که از آن شما نیست خدمت و بردگی خواهید کرد.»"},{"book":"ارمیا","chapter":"5","verse":"20","text":"خداوند می‌فرماید که به اهالی یهودا و به قوم اسرائیل چنین اعلام نمایید:"},{"book":"ارمیا","chapter":"5","verse":"21","text":"«ای قوم نادان و بی‌فهم که چشم دارید، ولی نمی‌بینید؛ گوش دارید، ولی نمی‌شنوید، این را بشنوید:"},{"book":"ارمیا","chapter":"5","verse":"22","text":"آیا نباید به من احترام بگذارید؟ آیا نباید در حضور من، ترس وجودتان را فرا گیرد؟ من که شن را به عنوان قانونی جاودانی، سرحد دریاها قرار دادم؛ اگرچه دریاها خروش برآورند و امواجشان به تلاطم آیند، از این حد نمی‌توانند بگذرند!»"},{"book":"ارمیا","chapter":"5","verse":"23-24","text":"خداوند می‌فرماید: «قوم من دلی سرکش و طغیانگر دارند. ایشان یاغی شده و مرا ترک گفته‌اند، و هیچگاه حرمت مرا نگاه نداشته‌اند، هر چند من باران را در بهار و پاییز به ایشان عطا کردم، و فصل کشت و برداشت محصول را برای آنان تعیین نمودم."},{"book":"ارمیا","chapter":"5","verse":"25","text":"برای همین است که این برکات نیکو را از ایشان گرفته‌ام؛ گناه، ایشان را از تمام این بخشش‌ها محروم کرده است."},{"book":"ارمیا","chapter":"5","verse":"26","text":"«در میان قوم من اشخاص بدکاری وجود دارند که همچون شکارچیانی که برای شکار کمین می‌گذارند، ایشان هم برای انسان دام می‌گذارند."},{"book":"ارمیا","chapter":"5","verse":"27","text":"همان‌طور که شکارچی قفس خود را پر از پرنده می‌کند، ایشان نیز خانه‌های خود را از نقشه‌های فریبکارانه و غارتگرانه پرکرده‌اند، به همین دلیل است که اکنون قدرتمند و ثروتمند هستند."},{"book":"ارمیا","chapter":"5","verse":"28","text":"خوب می‌خورند و خوب می‌پوشند و رفتار بدشان حد و اندازه‌ای ندارد؛ نه به داد یتیمان می‌رسند و نه حق فقیران را به آنها می‌دهند."},{"book":"ارمیا","chapter":"5","verse":"29","text":"بنابراین من ایشان را مجازات خواهم کرد و از چنین قومی انتقام خواهم گرفت!"},{"book":"ارمیا","chapter":"5","verse":"30","text":"«اتفاق عجیب و هولناکی در این سرزمین روی داده است:"},{"book":"ارمیا","chapter":"5","verse":"31","text":"انبیا پیامهای دروغین می‌دهند و کاهنان نیز بنا بر گفتهٔ ایشان عمل می‌نمایند، قوم من هم از این وضع راضی‌اند. اما بدانید که چیزی به نابودی شما نمانده است؛ آنگاه چه خواهید کرد؟»"}]}