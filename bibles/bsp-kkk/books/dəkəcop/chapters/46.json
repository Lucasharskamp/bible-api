{"data":[{"book":"Dəkəcop","chapter":"46","verse":"1","text":"Kɔ Yakuba ɔŋkɔ kɔ ca yɔkɔ ɛnayɔ mɔ. Ntɛ ɛmbɛrɛ Bɛrseba mɔ, k'oloŋnɛ di Kanu ka papa kɔn Siyaka."},{"book":"Dəkəcop","chapter":"46","verse":"2","text":"Kɔ Kanu kəlok-lokər Yakuba kənəŋk ka pibi disrɛ. Kɔ Kanu kəwe kɔ: «Yakuba! Yakuba!» K'owosɛ: «In'ɛwɛ!»"},{"book":"Dəkəcop","chapter":"46","verse":"3","text":"Kɔ Kanu kəloku kɔ: «In'ɔfɔ ina Kanu, Kanu ka papa kam. Ta mənesɛ kətor ka Misira. Bawo difɔ iŋkɔsɔŋ'am kəyɔnɛ ka kas ka afum alarəm."},{"book":"Dəkəcop","chapter":"46","verse":"4","text":"Sən'endesol kətor ka Misira. In'endesɔŋ'am sɔ kəpɛ. Isifu yati endemɛp'əm fɔr waca wɔn.»"},{"book":"Dəkəcop","chapter":"46","verse":"5","text":"Kɔ Yakuba ɛyɛfɛ Bɛrseba. Kɔ awut a Yakuba ŋaŋkekərɛ kas kəŋan, aran aŋan, kɔ awut aŋan cibil ca dəntɔf disrɛ ncɛ Firawona ɛnasɔŋ pakɔ kɛrɛ ŋa mɔ."},{"book":"Dəkəcop","chapter":"46","verse":"6","text":"Kɔ ŋalɛk sɔ yɔcɔl yaŋan kɔ ca yɔkɔ ŋanasɔtɔ atɔf ŋa Kanaŋ mɔ. Kɔ Yakuba ɔŋkɔ Misira kɔ afum ɔn fəp."},{"book":"Dəkəcop","chapter":"46","verse":"7","text":"K'eŋkenɛnɛ atɔf ŋa Misira yuruya yɔn fǝp, awut ɔn arkun kɔ awut-sɔ ɔn arkun, awut ɔn aran kɔ awut-sɔ ɔn aran."},{"book":"Dəkəcop","chapter":"46","verse":"8","text":"Mewe ma awut a Yakuba mɔ mmɛ, aŋɛ ŋanakɔ Misira mɔ. Yakuba kɔ awut ɔn:"},{"book":"Dəkəcop","chapter":"46","verse":"9","text":"Awut a Ruben: Henok, Palu, Hecərɔŋ, kɔ Karmi."},{"book":"Dəkəcop","chapter":"46","verse":"10","text":"Awut a Simeyɔŋ: Yemuyɛl, Yamin, Ohad, Yakin, kɔ Cohar, kɔ Sawul wan wərkun wəka wəKanaŋara."},{"book":"Dəkəcop","chapter":"46","verse":"11","text":"Awut a Lewy: Kerson, Kehat, kɔ Merari."},{"book":"Dəkəcop","chapter":"46","verse":"12","text":"Awut a Yuda: Hɛr, Onan, Sɛlah, Perɛc, kɔ Serah, mba Hɛr kɔ Onan ŋanafi nde atɔf ŋa Kanaŋ. Awut a Perɛc ŋanayɔnɛ Hecərɔŋ kɔ Hamul."},{"book":"Dəkəcop","chapter":"46","verse":"13","text":"Awut a Isakar: Tola, Puwa, Yɔb, kɔ Simrɔŋ."},{"book":"Dəkəcop","chapter":"46","verse":"14","text":"Awut a Sebulɔŋ: Sered, Ɛlɔŋ, kɔ Yahalɛl."},{"book":"Dəkəcop","chapter":"46","verse":"15","text":"Awut akaŋɛ ŋɔ Leya ɛnakomɛ Yakuba nde Padaŋ-Aram, mba wan kɔn wəran Dina eyi fɛ ti. Kəlɛk awut ɔn aran haŋ arkun, ŋanakɔ afum wəco maas (33)."},{"book":"Dəkəcop","chapter":"46","verse":"16","text":"Awut a Kadu: Cifyɔn, Haki, Suni, Ecbɔŋ, Eri, Arodi, kɔ Areli."},{"book":"Dəkəcop","chapter":"46","verse":"17","text":"Awut a Asɛr: Yima, Yisuwa, Yisuwi, kɔ Beriya, kɔ Sera wəkirɛ kəŋan. Wan ka Beriya: Hebɛr kɔ Malkiyɛl."},{"book":"Dəkəcop","chapter":"46","verse":"18","text":"Awut a Silpa wəmarəs nwɛ Labaŋ ɛnasɔŋ wan kɔn wəran Leya mɔ, ŋɔ akakɔ aŋɛ ɛnakomɛ Yakuba mɔ. Ŋanayi afum wəco kɔ camət-tin (16)."},{"book":"Dəkəcop","chapter":"46","verse":"19","text":"Awut a Rasɛl, wəran ka Yakuba: Isifu kɔ Beŋyamin."},{"book":"Dəkəcop","chapter":"46","verse":"20","text":"Kɔ Isifu nkɔn oŋkom Misira awut mɛrəŋ: Manase kɔ Ɛfrayim, aŋɛ Asnat wan wəran ka Potifera wəloŋnɛ ka dare da Hon, ɛnakomɛ Isifu mɔ."},{"book":"Dəkəcop","chapter":"46","verse":"21","text":"Awut a Beŋyamin: Bela, Bekɛr, Asubɛl, Kera, Naman, Ehi, Rɔs, Mupim, Hupim, kɔ Ardu."},{"book":"Dəkəcop","chapter":"46","verse":"22","text":"Yuruya yayɛ yɔ Rasɛl ɛnasɔtɔnɛ nkɔn Yakuba, ŋanayi afum wəco kɔ maŋkəlɛ (14)."},{"book":"Dəkəcop","chapter":"46","verse":"23","text":"Wan ka Dan: Husim."},{"book":"Dəkəcop","chapter":"46","verse":"24","text":"Mewe ma awut a Naftali mɛmɛ: Yahcel, Kumi, Yetsɛr, kɔ Silem."},{"book":"Dəkəcop","chapter":"46","verse":"25","text":"Awut a Bilha ŋɔ akakɔ, Bilha nwɛ Labaŋ ɛnasɔŋ wan kɔn wəran Rasɛl mɔ pəyɔkɔ wəcar k'oŋkomɛ ŋa Yakuba. Ŋanayi afum camət-mɛrəŋ."},{"book":"Dəkəcop","chapter":"46","verse":"26","text":"Afum aŋɛ ŋanacɛpsɛ Yakuba kəkɔ ka Misira mɔ, ŋanayi afum wəco camət tin kɔ camət tin (66) aŋɛ ŋanayɔnɛ akom ɔn mɔ, alɔm fɛ aran a awut ɔn arkun de."},{"book":"Dəkəcop","chapter":"46","verse":"27","text":"Awut a Isifu aŋɛ ɛnakom Misira mɔ: Ŋanayi awut mɛrəŋ. Afum a Yakuba aŋɛ ŋanacəpsɛ kɔ darəŋ kəkɔ ka Misira mɔ, ŋanayi fəp faŋan afum wəco camət mɛrəŋ (70)."},{"book":"Dəkəcop","chapter":"46","verse":"28","text":"Kɔ Yakuba osom Yuda pəyi kɔ kiriŋ kəkɔ ka Kosɛŋ ndena Isifu. Kɔ Yuda ɛmbɛrɛ atɔf ŋa Kosɛŋ."},{"book":"Dəkəcop","chapter":"46","verse":"29","text":"Kɔ Isifu ɛlɛk abil ŋɔn k'ɛmpɛ Kosɛŋ kəkɔbəpɛnɛ kɔ papa kɔn Yakuba. Isifu ŋaŋkɔwurərɛnɛ kɔ papa kɔn, k'ɛnapsərnɛ kɔ dəkilim k'ɛyɛfɛ kəbok. K'ombok haŋ."},{"book":"Dəkəcop","chapter":"46","verse":"30","text":"Kɔ Yakuba oloku Isifu: «Intam oŋ kəfi bawo inəŋk əm kəro, k'incərɛ oŋ a məyi doru!»"},{"book":"Dəkəcop","chapter":"46","verse":"31","text":"Kɔ Isifu oloku awɛnc aŋa kɔ afum a papa kɔn: «Ilukus ikɔ iluksɛ Firawona kəbɛrɛ konu. Ikɔ iloku kɔ a: ‹Awɛnc im aŋa kɔ afum a papa kem aŋɛ ŋanayi atɔf ŋa Kanaŋ mɔ, ŋander nnɔ iyi mɔ."},{"book":"Dəkəcop","chapter":"46","verse":"32","text":"Afum akɛk a ŋkesiya, cir, kɔ cəna ŋɔ ŋayɔnɛ, bawo akɛk a acɔl ŋɔ. Ŋaŋkɛrɛ yɔcɔl yaŋan fəp kɔ ca yaŋan.›"},{"book":"Dəkəcop","chapter":"46","verse":"33","text":"Kɔ tɛm tendebəp ntɛ Firawona endewe nu pəcyif nu: ‹Ake'yɔnɛ yɛbəc yonu-ɛ?›"},{"book":"Dəkəcop","chapter":"46","verse":"34","text":"Nəcloku kɔ: ‹Sən'acar am, akɛk ŋɔ səyɔnɛ, kəyɛfɛ dɛtɛmp dosu haŋ mɔkɔ, yɛbəc yayɔkɔ yɔ səmbəpɛ akombəra asu.› Ti disrɛ, nəyi Kosɛŋ, bawo aMisira ŋambɔtər fɛ akɛk a ŋkesiya kɔ cir.»"}]}