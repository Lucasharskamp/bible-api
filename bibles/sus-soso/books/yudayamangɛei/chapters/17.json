{"data":[{"book":"Yudaya Mangɛe I","chapter":"17","verse":"1","text":"Dawuda to gɛ sabatide a xa banxi nɛɛnɛ kui, a naxa a fala Annabi Natan bɛ, «I bara a to, n na banxi tofanyi nan kui naxan yailanxi sɛdiri wuri ra, kɔnɔ Alatala xa saatɛ kankira tan na kiri banxi nan kui.»"},{"book":"Yudaya Mangɛe I","chapter":"17","verse":"2","text":"Annabi Natan naxa Dawuda yaabi, «I xa i waxɔnfe raba, barima wo nun Ala na a ra.»"},{"book":"Yudaya Mangɛe I","chapter":"17","verse":"3","text":"Na kɔɛ ra, Ala naxa a masen Annabi Natan bɛ,"},{"book":"Yudaya Mangɛe I","chapter":"17","verse":"4","text":"«Sa a fala n ma konyi Dawuda bɛ Alatala xa masenyi nan ya, ‹I tan mu banxi tima n bɛ n luma dɛnnaxɛ."},{"book":"Yudaya Mangɛe I","chapter":"17","verse":"5","text":"Kabi n Isirayila ramini Misira bɔxi kui han to, n na kiri banxi nan kui. Banxi gbɛtɛ yo mu nu na n yi ra."},{"book":"Yudaya Mangɛe I","chapter":"17","verse":"6","text":"Muxu nun Isirayila xa ɲɛrɛ kui, n mu a fala n ma ɲama xa yarerati yo bɛ, n naxee sugandi e xa mɛɛni n ma ɲama ma, e xa banxi sɛdiri wuri daaxi ti n bɛ.›"},{"book":"Yudaya Mangɛe I","chapter":"17","verse":"7","text":"Yakɔsi i xa a masen n ma konyi Dawuda bɛ, ‹Mangɛ Alatala xa masenyi nan ya: I nu na gɔɔrɛ nɛ xuruse kantade, n naxa i findi n ma ɲama Isirayila xa mangɛ ra."},{"book":"Yudaya Mangɛe I","chapter":"17","verse":"8","text":"I nu sigama dɛnnaxɛ birin won birin nan nu a ra, n naxa i yaxuie halaki i ya ra, n naxa i xili rate alɔ mixi binye naxee na bɔxi fari."},{"book":"Yudaya Mangɛe I","chapter":"17","verse":"9","text":"N bara yire nde sugandi n ma ɲama Isirayila bɛ e sabatima dɛnnaxɛ, alako e naxa gaaxu sɔnɔn, tinxintaree xa e lu naa."},{"book":"Yudaya Mangɛe I","chapter":"17","verse":"10","text":"N e malima nɛ alɔ n a raba ki naxɛ n to kiitisae dɔxɔ n ma ɲama Isirayila xun ma. N man na rabama i tan fan bɛ, i xa ti i yaxuie fari. N tan Alatala fama nɛ sɛnbɛ fide i ma a nun i xabilɛ birin."},{"book":"Yudaya Mangɛe I","chapter":"17","verse":"11","text":"I xa duniɲɛigiri na kamali tɛmui naxɛ, i naxa gbilen i benbae yire, n mɛɛnima nɛ i xa die ma. N keren sugandima nɛ, a xa findi mangɛ ra i ɲɔxɔɛ ra."},{"book":"Yudaya Mangɛe I","chapter":"17","verse":"12","text":"Na kanyi nan fama hɔrɔmɔbanxi tide n bɛ. N a rasabatima mangɛya kui, alako a xa bu abadan."},{"book":"Yudaya Mangɛe I","chapter":"17","verse":"13","text":"N findima a baba nan na, a tan fan findima n ma di nan na. N ma fonisireya mu bama a yi ra alɔ n a ba ki naxɛ mangɛ singe yi ra."},{"book":"Yudaya Mangɛe I","chapter":"17","verse":"14","text":"N a findima n ma ɲama xa mangɛ nan na, a xa mangɛya mu kanama abadan.›»"},{"book":"Yudaya Mangɛe I","chapter":"17","verse":"15","text":"Annabi Natan naxa Ala xa masenyi ti Dawuda bɛ alɔ Ala a masenxi a bɛ ki naxɛ."},{"book":"Yudaya Mangɛe I","chapter":"17","verse":"16","text":"Na xanbi mangɛ Dawuda naxa siga, a sa a yɛtɛ dɛntɛgɛ Marigi Alatala bɛ, a a fala, «N Marigi Alatala, nde na n tan na a nun n ma denbaya ra naxan a niyama i xa yi natɛ mɔɔli tongo muxu bɛ?"},{"book":"Yudaya Mangɛe I","chapter":"17","verse":"17","text":"N Marigi Ala, i naxan falaxi i xa konyi xa denbaya xa fe ra, fe xuri mu a ra de! N Marigi Alatala i bara hinnɛ n na alɔ mixi xungbe."},{"book":"Yudaya Mangɛe I","chapter":"17","verse":"18","text":"N tan Dawuda, n nɔma munse falade i bɛ yi xunnakeli xa fe ra i naxan fixi i xa konyi ma? I i xa konyi kolon."},{"book":"Yudaya Mangɛe I","chapter":"17","verse":"19","text":"Marigi Alatala, i bara yi natɛ tongo n bɛ i xa xanunteya xa fe ra alako duniɲa xa i sɛnbɛ kolon.»"},{"book":"Yudaya Mangɛe I","chapter":"17","verse":"20","text":"«Alatala, i maniyɛ mu na, ala gbɛtɛ mu na ba i tan na. Muxu bara na kolon."},{"book":"Yudaya Mangɛe I","chapter":"17","verse":"21","text":"Si gbɛtɛ na duniɲa naxan luma alɔ Isirayila naxan Marigi a raminixi konyiya kui, a a findi a xa ɲama ra? I bara kaabanakoe raba, fe magaaxuxie. I bara sie keri i xa ɲama ya ra, i naxan naminixi Misira bɔxi ra, alako i xili xa kolon."},{"book":"Yudaya Mangɛe I","chapter":"17","verse":"22","text":"Marigi Alatala, i bara a ragiri Isirayila xa findi i xa ɲama ra, i fan bara findi e Marigi Ala ra. Na mu kanama abadan.»"},{"book":"Yudaya Mangɛe I","chapter":"17","verse":"23","text":"«Marigi Alatala, i xa masenyi i xa konyi nun a xa denbaya xa fe ra, na xa kamali. I naxan fala, yandi i xa na ragiri."},{"book":"Yudaya Mangɛe I","chapter":"17","verse":"24","text":"I xa na ragiri alako i xili xa gbo tɛmui birin. Duniɲa xa a fala, ‹Mangɛ Alatala, Isirayila Marigi Ala nan a ra.› I xa konyi Dawuda, nun a xa denbaya, i xa mɛɛni e ma abadan."},{"book":"Yudaya Mangɛe I","chapter":"17","verse":"25","text":"N Marigi Ala, i bara i ɲanige masen i xa konyi bɛ a falafe ra i xa a xa denbaya xun nakeli. Na na a ra i xa konyi bara limaniya i maxandife ra."},{"book":"Yudaya Mangɛe I","chapter":"17","verse":"26","text":"Alatala, i tan nan na Ala ra. I bara yi masenyi fanyi ti i xa konyi bɛ."},{"book":"Yudaya Mangɛe I","chapter":"17","verse":"27","text":"I bara wa i xa konyi xa denbaya barakafe, alako a xa balo i ya i abadan. Alatala barakɛ sama naxan ma, na barakɛ mu bama a yi ra abadan.»"}]}