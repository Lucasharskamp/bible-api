{"data":[{"book":"Ezeekyeri","chapter":"2","verse":"1","text":"N’aŋŋamba nti, “Omwana w’omuntu, yimirira njogere naawe.”"},{"book":"Ezeekyeri","chapter":"2","verse":"2","text":"Awo bwe yali ng’akyayogera nange, Omwoyo nanzikako n’annyimusa, ne mpulira ng’ayogera nange."},{"book":"Ezeekyeri","chapter":"2","verse":"3","text":"N’ayogera nti, “Omwana w’omuntu, nkutuma eri Abayisirayiri, eri eggwanga ejeemu eryanjeemera, era bo ne bajjajjaabwe banjeemera okuva edda n’okutuusa olunaku lwa leero."},{"book":"Ezeekyeri","chapter":"2","verse":"4","text":"Abantu be nkutumamu bakakanyavu era bakozi ba bibi. Bategeeze nti, ‘Bw’ati bw’ayogera Mukama Katonda nti,’"},{"book":"Ezeekyeri","chapter":"2","verse":"5","text":"Oba banaawuliriza oba tebaawulirize, kubanga nnyumba njeemu, balimanya nga mu bo musituseemu nnabbi."},{"book":"Ezeekyeri","chapter":"2","verse":"6","text":"Kaakano ggwe omwana w’omuntu, tobatya newaakubadde ebigambo bye banaayogera, newaakubadde emyeramannyo n’amaggwa nga bikwetoolodde, era ng’obeera wakati mu njaba ez’obusagwa. Totya bigambo bye banaayogera newaakubadde okutekemuka kubanga nnyumba njeemu."},{"book":"Ezeekyeri","chapter":"2","verse":"7","text":"Oteekwa okubategeeza ebigambo byange, oba banaawuliriza oba tebaawulirize, kubanga bajeemu."},{"book":"Ezeekyeri","chapter":"2","verse":"8","text":"Naye ggwe omwana w’omuntu wuliriza kye nkugamba. Tojeema ng’ennyumba eyo bwe yanjeemera. Yasamya akamwa ko olye bye nkuwa.”"},{"book":"Ezeekyeri","chapter":"2","verse":"9","text":"Awo ne ntunula, ne ndaba omukono nga gugoloddwa gye ndi, mu gwo nga mulimu omuzingo gw’ekitabo."},{"book":"Ezeekyeri","chapter":"2","verse":"10","text":"N’agwanjuluriza mu maaso gange, munda nga muwandiikibbwamu ne kungulu nga kuwandiikibbwako ebigambo eby’okukungubaga n’okukuba ebiwoobe, n’okukaaba."}]}