{"data":[{"book":"YOHANA","chapter":"7","verse":"1","text":"Abaho Yesu kakala yotembela muiisi ya Galilaya. Halondile kutembela muiisi ya Yudea kwavija wakulu wa Wayahudi wakala wolonda kumkoma."},{"book":"YOHANA","chapter":"7","verse":"2","text":"Lusona lwa Vizewe lwa Wayahudi lukala lukwenhuke,"},{"book":"YOHANA","chapter":"7","verse":"3","text":"avo wandugu zake Yesu wamulongela, “Segela hano uchole Yudea, giladi wanahina zako wazone sang'hano zuutenda."},{"book":"YOHANA","chapter":"7","verse":"4","text":"Haduhu munhu yofisa mbuli zoyotenda kamba yahalonda kutangigwa na wanhu. Kamba kotenda mbuli zino, uilaguse muulumwengu.”"},{"book":"YOHANA","chapter":"7","verse":"5","text":"Kwavija hata wandugu zake hawamtogole."},{"book":"YOHANA","chapter":"7","verse":"6","text":"Yesu kawalongela, “Kipigiti changu kinogile hakinavika, ila vipigiti vose kumwenu mweye vinoga."},{"book":"YOHANA","chapter":"7","verse":"7","text":"Ulumwengu haudaha kuwehila mweye, ila wonihila nie, kwavija mazua gose noulongela kamba sang'hano zake ziha."},{"book":"YOHANA","chapter":"7","verse":"8","text":"Mweye gendeni kulusona. Nie sichola kuna ulusona, kwavija kipigiti changu kinogile hakinavikila.”"},{"book":"YOHANA","chapter":"7","verse":"9","text":"Viyamambukize kugalonga gano, kagendelela kukala muiisi ya Galilaya."},{"book":"YOHANA","chapter":"7","verse":"10","text":"Wadodo zake viwacholile kulusona, Yesu na heyo kachola, ila hacholile mkuilagusa, ila mkuifisa."},{"book":"YOHANA","chapter":"7","verse":"11","text":"Wakulu wa Wayahudi wakala womzahila kuja kulusona, wauza, “Kakwahi?”"},{"book":"YOHANA","chapter":"7","verse":"12","text":"Kukala na nyong'onyo bwando mwa wanhu womnyong'onya heyo. Wanhu wayagwe walonga, “Munhu ino kanoga,” wayagwe walonga, “Hanogile, kowagiza wanhu.”"},{"book":"YOHANA","chapter":"7","verse":"13","text":"Ila haduhu yamulongile kinaganaga kwavija wakala wowadumba wakulu wa Wayahudi."},{"book":"YOHANA","chapter":"7","verse":"14","text":"Lusona vuluvikile mkindibwindibwi, Yesu kachola Kung'anda ya Mulungu na kusonga kufundiza."},{"book":"YOHANA","chapter":"7","verse":"15","text":"Wakulu wa Wayahudi wakanganya ng'hani walonga, “Munhu ino kozitangaze mbuli zino zose na kuno hafundizigwe na munhu yoyose?”"},{"book":"YOHANA","chapter":"7","verse":"16","text":"Yesu kalonga, “Kinifundiza nie sio mafundo gangu mwenyego, ila galawa ha Mulungu yanhumile."},{"book":"YOHANA","chapter":"7","verse":"17","text":"Munhu yoyose yosagula kugatenda gaja goyolonda Mulungu kovitanga kamba gano gonifundiza nie golawa ha Mulungu ama nolonga mbuli zangu mwenyego."},{"book":"YOHANA","chapter":"7","verse":"18","text":"Munhu yolonga mbuli zake mwenyego kozahila nhogolwa yake mwenyego. Ila munhu yosang'hanika sama ya nhogolwa ya ayo yamtumile iyo mwene ikweli, na mduhu dihile mgati yake."},{"book":"YOHANA","chapter":"7","verse":"19","text":"Musa hawagwelele Malagizo? Na haduhu hata munhu imwe mmwanza wenu yogazindilila Malagizo. Habali mulonda kunikoma?”"},{"book":"YOHANA","chapter":"7","verse":"20","text":"Waja wanhu walonga, “Gweye kuna Mwenembago! Yalihi yondakukukoma?”"},{"book":"YOHANA","chapter":"7","verse":"21","text":"Yesu kawalongela, “Nitenda mzonza umwe,7:21 Hano Yesu kowakumbusa wanhu mzonza uyamtendele munhu yaholole Mdizua da Mhumulo muisula ya 5:1-18. na mose msinhuka."},{"book":"YOHANA","chapter":"7","verse":"22","text":"Musa kawalagiza mweye muwengize kumbi wanenu. Hata avo sio Musa yasongile mbuli ino ila wahenga zenu. Avo mumwingiza kumbi mwana Mdizua da Mhumulo."},{"book":"YOHANA","chapter":"7","verse":"23","text":"Kamba mwana kengizigwa kumbi Mdizua da Mhumulo giladi Malagizo ga Musa sambigadulukwe, habali basi munyonela lusango nie kwavija nimuhonya munhu utamu wake wose Mdizua da Mhumulo?"},{"book":"YOHANA","chapter":"7","verse":"24","text":"Sambimumtaguse munhu kwavija voyoneka, ila mtaguseni muikweli.”"},{"book":"YOHANA","chapter":"7","verse":"25","text":"Wanhu wayagwe wa Yelusalemu walonga, “Ino hali munhu ija woyolonda kumkoma?"},{"book":"YOHANA","chapter":"7","verse":"26","text":"Lola, kolongelela hakimwagaia, na wakulu hawalonga kinhu chochose cha kumtagusa. Yokoneka wavitanga kamba heyo iyo Kilisto?"},{"book":"YOHANA","chapter":"7","verse":"27","text":"Ila Kilisto vondayeze haduhu munhu yondayavitange koyolawa. Ila tweye tose tukutanga koyolawa munhu ino.”"},{"book":"YOHANA","chapter":"7","verse":"28","text":"Yesu viyakalile yofundiza Kung'anda ya Mulungu, kenula dizwi yolonga, “Nie munitanga na mkutanga kuja kunilawa. Sizile na udaho wangu mwenyego. Ayo yanhumile kabule uzenzeleganye, na mweye hamumtangile."},{"book":"YOHANA","chapter":"7","verse":"29","text":"Ila nie nimtanga, kwavija niza kulawa kumwake, na heyo iyo yanhumile nie.”"},{"book":"YOHANA","chapter":"7","verse":"30","text":"Avo, walonda kumgoga, ila haduhu munhu yamgolosele mkono wake, kwavija kipigiti chake kikala hakinavika."},{"book":"YOHANA","chapter":"7","verse":"31","text":"Wanhu bwando wakalile mdidale dija wamtogola, walonga, “Kipigiti chondayeze Kilisto, kotenda mizonza kubanza ino yootenda munhu ino?”"},{"book":"YOHANA","chapter":"7","verse":"32","text":"Mafalisayo wawahulika wanhu wonyong'onya mbuli zija womulonga Yesu, avo hewo na wakulu wa wakulu wa nhambiko wawatuma wemilizi wa Ng'anda ya Mulungu wakamgoge."},{"book":"YOHANA","chapter":"7","verse":"33","text":"Yesu kalonga, “Nokala na mweye mkipigiti kidodo, abaho, nobwela ha ayo yanhumile."},{"book":"YOHANA","chapter":"7","verse":"34","text":"Monizahila ila hamunyona, na kondaniwe hamdaha kwiza.”"},{"book":"YOHANA","chapter":"7","verse":"35","text":"Wakulu wa Wayahudi wakiilongela wenyego kwa wenyego, wolonga, “Kwahi koyolonda kuchola kondatuleke kumona? Konda kuchola kuwapwililikile wanhu zetu muisi ya Ugiliki na kuwafundiza Wagiliki?"},{"book":"YOHANA","chapter":"7","verse":"36","text":"Mbuli ino nhegulo yake choni ahaja hayolongile, ‘Monizahila, ila hamunyona’ na ‘Kondaniwe, hamdaha kwiza’?”"},{"book":"YOHANA","chapter":"7","verse":"37","text":"Zua da mgotoko wa ulusona dikala zua dinogelwe ng'hani na wanhu. Yesu kema kenula dizwi kalonga, “Munhu yoyose yali na ng'hilu na yeze kumwangu yang'we,"},{"book":"YOHANA","chapter":"7","verse":"38","text":"munhu yoyose yonitogola, kamba Nyandiko Zing'alile vuzilongile, ‘Lwanda lwa mazi golava ugima gotililika kulawa mmoyo wake.’ ”"},{"book":"YOHANA","chapter":"7","verse":"39","text":"Mazi gayalongile Yesu gakala Loho wa Mulungu, ayo waja wamtogole heyo wom'bokela. Kipigiti kija Loho wa Mulungu kakala yang'hali hanavika, kwavija Yesu kakala yang'hali hanayenzigwa."},{"book":"YOHANA","chapter":"7","verse":"40","text":"Wanhu wayagwe wakalile mdidale dija wamuhulike Yesu yolonga gano walonga, “Munhu ino kweli iyo Muhokozi ija.”"},{"book":"YOHANA","chapter":"7","verse":"41","text":"Wayagwe walonga, “Ino iyo Kilisto.”"},{"book":"YOHANA","chapter":"7","verse":"42","text":"Nyandiko Zing'alile hazilonga kamba Kilisto kokwiza kulawa mulukolo lwa Daudi, na kovumbuka muisi ya Betelehemu, kiwambo chayakalile yokala Daudi?”"},{"book":"YOHANA","chapter":"7","verse":"43","text":"Avo wanhu wakiigola sama ya Yesu."},{"book":"YOHANA","chapter":"7","verse":"44","text":"Wayagwe walonda kumgoga, ila haduhu yamgolosele mkono."},{"book":"YOHANA","chapter":"7","verse":"45","text":"Wemilizi wabwela ha wakulu wa wakulu wa nhambiko na Mafalisayo, na hewo wawauza, “Habali hamumgogile?”"},{"book":"YOHANA","chapter":"7","verse":"46","text":"Wemilizi walonga, “Hatunamona munhu yolonga kamba viyolonga munhu ino!”"},{"book":"YOHANA","chapter":"7","verse":"47","text":"Mafalisayo wawauza, “Na mweye vivija kawavwizila?"},{"book":"YOHANA","chapter":"7","verse":"48","text":"Mmona munhu yoyose mmwanza wa wakulu wa wanhu ama Mfalisayo imwe yomtogola ino?"},{"book":"YOHANA","chapter":"7","verse":"49","text":"Wanhu wano womuwinza ino hawagatangile Malagizo ga Musa, avo wokiigela mulusango lwa Mulungu!”"},{"book":"YOHANA","chapter":"7","verse":"50","text":"Imwe wa Mafalisayo wakalile haja kakala Nikodemo, munhu yacholile kumona Yesu mazua ga kuchugu, kauza,"},{"book":"YOHANA","chapter":"7","verse":"51","text":"“Malagizo hagalonga kamba havidahika kumtagusa munhu yoyose kamba hatunamuhulika na kugatanga gaja gayatendile?”"},{"book":"YOHANA","chapter":"7","verse":"52","text":"Walonga, “Gweye vivija kolawa Galilaya? Pelesa Zinyandiko Zing'alile na kokwiza kona kamba haduhu muhokozi yondayeze kulawa Galilaya.”"},{"book":"YOHANA","chapter":"7","verse":"53","text":"Abaho, kila munhu kachola ukae yake."}]}