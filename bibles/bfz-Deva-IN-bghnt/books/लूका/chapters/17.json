{"data":[{"book":"लूका","chapter":"17","verse":"1","text":"तेबे यीशुए आपणे चेलेया खे बोलेया, “एड़ा ऊई नि सकदा कि ठोकरा नि लगो, पर हाय! तेस मांणूए खे, जेसरी बजअ ते सेयो आओईया।"},{"book":"लूका","chapter":"17","verse":"2","text":"जो इना छोटेया बीचा ते केसी एकी खे बी ठोकर देओगा, तेसखे तो ये पला ऊँदा कि तेसरे गल़े रे चाक्किया रा एक पूड़ लटकाई देओ और समुद्रो रे सेटी देओ।"},{"book":"लूका","chapter":"17","verse":"3","text":"चौकस रओ, जे तेरा विश्वासी पाई अपराध करो, तो तेसखे समजेया और जे से पछताओ, तो तेसखे माफ कर।"},{"book":"लूका","chapter":"17","verse":"4","text":"जे एकी दिनो रे से तेरे खलाफ सात बार अपराध करो और सातो बार तांगे फेर आयी की बोलो कि आऊँ पछताऊँआ, तो तेसखे माफ कर।”"},{"book":"लूका","chapter":"17","verse":"5","text":"तेबे प्रेरिते यीशुए खे बोलेया, “आसा रा विश्वास बढ़ा।”"},{"book":"लूका","chapter":"17","verse":"6","text":"यीशुए बोलेया, “जे तुसा खे अऊरिया रे दाणे रे बराबर बी विश्वास ऊँदा, तो एस करयूँओ रे डाल़ो खे बोलदे कि जड़ा ते पट्ठी की समुद्रो रे लगी जा, तो से तुसा री मानी लंदा।"},{"book":"लूका","chapter":"17","verse":"7","text":"“तुसा बीचा ते एड़ा कूणे कि जेसरा दास अल़ बाओ या पेडा खे चराओआ और जेबे से डोरूआ ते आओ, तेबे तेसखे बोलो, ‘फटाफट आओ और रोटी खाणे बैठी जा?’"},{"book":"लूका","chapter":"17","verse":"8","text":"और ये नि बोलो कि माखे रोटी बणा, और जदुओ तक आऊँ खाऊँ, तदुओ तक लक बानी की मेरी सेवा कर, तिजी ते बाद तैं बी खाई-पी लणा।"},{"book":"लूका","chapter":"17","verse":"9","text":"क्या तेस, तेस दासो रा एहसान मानणा कि तिने सेयो ई काम कित्ते, जेसरी तिने आज्ञा दित्ती थी।"},{"book":"लूका","chapter":"17","verse":"10","text":"ईंयां ई तुसे बी, जेबे तिना सबी कामा खे करी चुकोगे, जिना खे करने री आज्ञा तुसा खे देई राखी थी, तो बोलो, ‘आसे नक्कमे दास ए; कऊँकि जो आसा करना चाईयो था, बस सेई करी राखेया।’ ”"},{"book":"लूका","chapter":"17","verse":"11","text":"और तेबे एड़ा ऊआ कि यीशु और तिना रे चेले यरूशलेमो खे जांदे ऊए सामरिया और गलीलो प्रदेशो रिये जाणे लगी रे थे।"},{"book":"लूका","chapter":"17","verse":"12","text":"तेबे केसी गांव रे जांदे ऊए तिना खे दस कोढ़ी मिले।"},{"book":"लूका","chapter":"17","verse":"13","text":"तेबे तिने दूर खड़ी की जोरे की आक्का पाई की बोलेया, “ओ यीशु! ओ स्वामी! आसा पाँदे दया कर।”"},{"book":"लूका","chapter":"17","verse":"14","text":"यीशुए तिना खे देखी की बोलेया, “यरूशलेमो रे मन्दरो रे जाओ और आपू खे पुरोईतो गे बताओ।” सेयो जांदे-जांदे ई ठीक ऊईगे।"},{"book":"लूका","chapter":"17","verse":"15","text":"तेबे तिना बीचा ते एक ये देखी की कि आऊँ ठीक ऊईगा, जोरे-जोरे साथे परमेशरो री तारीफ करदा ऊआ वापस यीशुए गे आया"},{"book":"लूका","chapter":"17","verse":"16","text":"और यीशुए रे पैरा पाँदे मुंओ रे पारे पड़ी की तिना रा धन्यवाद करने लगेया और से सामरी था।"},{"book":"लूका","chapter":"17","verse":"17","text":"तेबे यीशुए बोलेया, “क्या दस के दस मांणू ठीक नि ऊए, तेबे सेयो नौ मांणू केयी ए?"},{"book":"लूका","chapter":"17","verse":"18","text":"क्या एस परदेशिया खे छाडी की ओर कोई नि निकल़ेया, जो परमेशरो री तारीफ करो?”"},{"book":"लूका","chapter":"17","verse":"19","text":"तेबे यीशुए तेसखे बोलेया, “उठी की चली जा, तेरे विश्वासे तूँ बचाईता।”"},{"book":"लूका","chapter":"17","verse":"20","text":"जेबे फरीसिये यीशुए ते पूछेया कि परमेशरो रा राज्य कदी आऊणा? तेबे तिने जवाब दित्तेया, “परमेशरो रा राज्य प्रगट रूपो रे नि आऊँदा"},{"book":"लूका","chapter":"17","verse":"21","text":"और लोका एड़ा नि बोलणा कि देखो, एती ए या तेती ए, कऊँकि परमेशरो रा राज्य तुसा बीचे ए।”"},{"book":"लूका","chapter":"17","verse":"22","text":"तेबे तिने चेलेया खे बोलेया, “सेयो दिन आऊणे, जेबे तुसा माणूं रे पुत्रो रे दिना बीचा ते एकी दिनो खे देखणा चाणा और देखी नि सकणा।"},{"book":"लूका","chapter":"17","verse":"23","text":"लोका तुसा खे बोलणा, ‘देखो, मसीह एती ए!’ या ‘देखो, मसीह तेती ए!’ पर तुसे चली नि जाणा और ना ई तिना पीछे जाणा।"},{"book":"लूका","chapter":"17","verse":"24","text":"कऊँकि जिंयाँ बिजल़ी सर्गो री एकी तरफा ते निकल़ी की सर्गो री दूजी तरफा खे चमकोई, तिंयाँ ई आँऊ माणूं रा पुत्र बी आपणे दिनो रे प्रगट ऊणा।"},{"book":"लूका","chapter":"17","verse":"25","text":"पर पईले जरूरी ए कि तेसखे दु:ख ओ और एस जुगो रे लोक तेसखे तुच्छ ठराओ।"},{"book":"लूका","chapter":"17","verse":"26","text":"जेड़ा नूहो रे दिनो रे ऊआ था, तेड़ा ई मां माणूं रे पुत्रो रे दिनो रे बी ऊणा।"},{"book":"लूका","chapter":"17","verse":"27","text":"जेस दिनो तक नूह जाह्जो रे नि चढ़ेया, तेस दिनो तक लोक खाओ-पियो थे और तिना रे ब्या-शादिया ओ थिया, तेबे जल-प्रलय आयी की सेयो सब नाश कित्ते।"},{"book":"लूका","chapter":"17","verse":"28","text":"तिंयाँ ई जेड़ा लूतो रे दिना रे ऊआ था कि लोक खाओ-पियो और लेण-देण करो थे, डाल़ लगाओ थे और कअर बणाओ थे।"},{"book":"लूका","chapter":"17","verse":"29","text":"पर जेस दिने लूत सदोमो ते निकल़ेया, तेस दिने आग और गन्धक सर्गो ते बरसी और तेते नगरो रे सब लोक नाश करी ते।"},{"book":"लूका","chapter":"17","verse":"30","text":"“मां माणूं रे पुत्रो रे प्रगट ऊणे रे दिनो रे बी एड़ा ई ऊणा।"},{"book":"लूका","chapter":"17","verse":"31","text":"तेस दिने जो छतो पाँदे ओ और तेसरा समान कअरे ओ, से तेस लणे खे नि उतरो और तिंयाँ ई जो डोरूआ रे ओ, सेयो पीछे नि आटो।"},{"book":"लूका","chapter":"17","verse":"32","text":"लूतो री लाड़िया खे याद राखो कि जो तेसा साथे उआ!"},{"book":"लूका","chapter":"17","verse":"33","text":"जो कोई आपणा प्राण बचाओआ, तेस से खोणा और जो कोई तेसखे खोओआ, तेस अनन्त जिन्दगी पाणी।"},{"book":"लूका","chapter":"17","verse":"34","text":"आऊँ तुसा खे बोलूँआ, कि तेस राती दो लोक आपणे माँजे पाँदे ऊणे, एक लयी लणा और दूजा छाडी देणा।"},{"book":"लूका","chapter":"17","verse":"35","text":"दो जवाणसा साथे-साथे चाक्की पिशणे लगी रिया ऊणिया, एक लयी लणी और दूजी छाडी देणी।"},{"book":"लूका","chapter":"17","verse":"36","text":"दो जणे डोरूआ रे ऊणे, एक लयी लणा और दूजा छाडी देणा।”"},{"book":"लूका","chapter":"17","verse":"37","text":"ये सुणी की चेलेया यीशुए ते पूछेया, “ओ प्रभु! ये केयी ऊणा?” तिने तिना खे बोलेया, “जेती लोथ ऊणी, तेथी इल्ला कट्ठिया ऊणिया।”"}]}