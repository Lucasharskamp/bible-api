{"data":[{"book":"Mwanduso","chapter":"26","verse":"1","text":"Maabaho kulawilila nzala muna iisi, nzala iyo haikalile ija yoikalile lusita lwa Bulahimu. Isaka kahita kwa Abimeleki mfalume wa Wafilisiti, uko Gelali."},{"book":"Mwanduso","chapter":"26","verse":"2","text":"Mndewa Mulungu kamulawilila Isaka na kamulongela, “Sekeuhite Misili, mbali kala muna iisi iyo mbaka vondanikulongele."},{"book":"Mwanduso","chapter":"26","verse":"3","text":"Kala hano, na niye nizakuwa na weye na nizakutemela mate. Nizakwing'ha zisi zino zose kuwa zako na welesi wako. Nizakwika goya chilagano choniilahile na tati yako Bulahimu."},{"book":"Mwanduso","chapter":"26","verse":"4","text":"Nizakwing'ha welesi mwingi fana viya nhondo zili kuulanga na kuweng'ha zisi zino zose. Kufosela welesi wako wanhu wa makabila yose wezatemeligwa mate."},{"book":"Mwanduso","chapter":"26","verse":"5","text":"Nizakutemela mate kwaviya Bulahimu kanitegeleza na kamha malagilizo yangu na ndagilizi zangu.”"},{"book":"Mwanduso","chapter":"26","verse":"6","text":"Ivo Isaka kakala uko Gelali."},{"book":"Mwanduso","chapter":"26","verse":"7","text":"Wanhu wa uko viwamuuzile mbuli za muke wake, Isaka kawedika kuwa iyo ni lumbu jake. Kwaviya kadumba kulonga iyo ni muke wake mana kadumba wanhu wa uko sekewamkome kwa ichimu cha Lebeka, yoyakalile lumondo."},{"book":"Mwanduso","chapter":"26","verse":"8","text":"Isaka viyakalile uko kwa lusita lutali, Abimeleki mfalume wa Wafilisiti kasungulila muna dizonzo na kamuwona Isaka kamuhagatila Lebeka."},{"book":"Mwanduso","chapter":"26","verse":"9","text":"Abimeleki katuma usenga kwa Isaka na kalonga, “Humbe iyo ni muke wako! Habali kulonga ni lumbu jako?”"},{"book":"Mwanduso","chapter":"26","verse":"10","text":"Abimeleki kalonga, “Kuchitendela choni?” “Imwe wa wanhu wangu one yambandame muke wako, weye uhachitendile chihasanye.”"},{"book":"Mwanduso","chapter":"26","verse":"11","text":"Abimeleki kawazuma wanhu wose, “Munhu yoyose yondayamdalise munhu ino hebu muke wake kolondeka yakomigwe.”"},{"book":"Mwanduso","chapter":"26","verse":"12","text":"Isaka kahanda mbeyu muna iisi ija, na mwaka uwo kagobola ng'hani kwaviya Mndewa Mulungu kamtemela mate."},{"book":"Mwanduso","chapter":"26","verse":"13","text":"Isaka kawa tajili na utajili wake ugendelela kongezeka mbaka kawa tajili ng'hani."},{"book":"Mwanduso","chapter":"26","verse":"14","text":"Isaka kawa na mabumbila ya ng'hondolo na ng'ombe na wasang'hani wengi mbaka Wafilisiti wamuwonela migongo."},{"book":"Mwanduso","chapter":"26","verse":"15","text":"Wafilisiti wazisiliza nzasa zose zozihimbigwe na wasang'hani wa Bulahimu tati yake, lusita Bulahimu viyakalile yang'hali mgima."},{"book":"Mwanduso","chapter":"26","verse":"16","text":"Abimeleki kamulongela Isaka, “Segela muna iisi yetu, mana weye kuna nguvu ng'hani kufosa cheye.”"},{"book":"Mwanduso","chapter":"26","verse":"17","text":"Ivo Isaka kasegela uko na kazenga lago jake muna dizanda da Gelali, na kakala uko."},{"book":"Mwanduso","chapter":"26","verse":"18","text":"Isaka kahimba kaidi masima yaja yahimbigwe na Bulahimu tati yake viyakalile mgima. Masima yaja yasilizigwa na Wafilisiti lusita Bulahimu viyadanganike. Isaka kayagolela mazina yaja yaja yoyayatangile tati yake."},{"book":"Mwanduso","chapter":"26","verse":"19","text":"Wasang'hani wa Isaka wahimba chisima muna dizanda na wafika sima da mazi ya ugima."},{"book":"Mwanduso","chapter":"26","verse":"20","text":"Wadimi wa kuja Gelali wagomba na wadimi wa Isaka na walonga, “Mazi yano yetu.” Ivo Isaka kachitanga chisima icho “Eseki,” fambulo jake “Ndwagi”"},{"book":"Mwanduso","chapter":"26","verse":"21","text":"Wasang'hani wa Isaka wahimba chisima chimwenga, icho nacho wachigombela, ivo Isaka kachitanga chisima icho “Sitina,” fambulo jake “Kulema”."},{"book":"Mwanduso","chapter":"26","verse":"22","text":"Maabaho kasegela hanhu baho na kahimba chisima chimwenga. Baho hahakalile na ndwagi, ivo kachitanga zina “Lehobosi”. Kalonga, “Lelo Mndewa Mulungu kaching'ha ulegeho wa kukala muna isi, na chizakala hano na kongezeka.”"},{"book":"Mwanduso","chapter":"26","verse":"23","text":"Isaka kasegela na kahita Belisheba."},{"book":"Mwanduso","chapter":"26","verse":"24","text":"Chilo icho Mndewa Mulungu kamulawila na kamulongela, “Niye ni Mulungu wa tati yako Bulahimu. Nahamwe na weye, sekeudumbe. Nizakutemela mate na kukongeza welesi mwingi kwa ichimu cha msang'hani wangu Bulahimu.”"},{"book":"Mwanduso","chapter":"26","verse":"25","text":"Isaka kazenga lupango uko na kamtambikila Mndewa Mulungu. Uko kasimika hema na wasang'hani wake wahimba sima uko."},{"book":"Mwanduso","chapter":"26","verse":"26","text":"Abimeleki keza kulawa Gelali hamwe na Ahuzati, mbwiyake ng'hani, na Fikoli mkulu wa wakalizi wake, kumulola Isaka."},{"book":"Mwanduso","chapter":"26","verse":"27","text":"Ivo Isaka kawauza, “Habali mwiza kumwangu kunilola, na kuno munihila na muniwinga muna iisi yenu?”"},{"book":"Mwanduso","chapter":"26","verse":"28","text":"Wawo wamwidika, “Lelo chovimanya Mndewa Mulungu kahamwe na weye. Ivo chiitogolela yofaya chiilahile na kutenda lagano na weye,"},{"book":"Mwanduso","chapter":"26","verse":"29","text":"kuwa weye hwizachilumiza na cheye iviya hachizakulumiza weye. Chikutendela yanogile na chikuleka usegele kwa tindiwalo na sambi weye kutemeligwa mate na Mndewa Mulungu.”"},{"book":"Mwanduso","chapter":"26","verse":"30","text":"Isaka kawasasalila ndiya ya dugila, nawo waja na wang'wa."},{"book":"Mwanduso","chapter":"26","verse":"31","text":"Igolo yake imitondo ng'hani, chila munhu keka lagano jake kwa kwiilaha. Maabaho Isaka kawalaga mbwiya zake na waileka kwa tindiwalo."},{"book":"Mwanduso","chapter":"26","verse":"32","text":"Siku ija wasang'hani wa Isaka wamwizila na wamulongela mbuli ya chisima chowachihimbile. Wamulongela, “Chiyafika mazi.”"},{"book":"Mwanduso","chapter":"26","verse":"33","text":"Isaka kachitanga chisima icho “Siba,” fambulo jake “Chilaho.” Ivo bululu ijo dotangigwa Belisheba mbaka diyelo."},{"book":"Mwanduso","chapter":"26","verse":"34","text":"Esau viyawile na miyaka malongo mane, kasola wanaake waidi Wahiti, Yudisi mwana wa Beeli na Basemati mwana wa Eloni."},{"book":"Mwanduso","chapter":"26","verse":"35","text":"Wanaake wawo wawatenda Isaka na Lebeka wakale kwa usungu."}]}