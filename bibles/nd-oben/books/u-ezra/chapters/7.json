{"data":[{"book":"U-Ezra","chapter":"7","verse":"1","text":"Ngemva kwalezizinto, ngesikhathi sokubusa kuka-Athazekisisi inkosi yasePhezhiya, u-Ezra indodana kaSeraya, indodana ka-Azariya, indodana kaHilikhiya,"},{"book":"U-Ezra","chapter":"7","verse":"2","text":"indodana kaShalumi, indodana kaZadokhi indodana ka-Ahithubi,"},{"book":"U-Ezra","chapter":"7","verse":"3","text":"indodana ka-Amariya, indodana ka-Azariya, indodana kaMerayothi,"},{"book":"U-Ezra","chapter":"7","verse":"4","text":"indodana kaZerahiya, indodana ka-Uzi, indodana kaBhukhi,"},{"book":"U-Ezra","chapter":"7","verse":"5","text":"indodana ka-Abhishuwa, indodana kaFinehasi, indodana ka-Eliyazari, indodana ka-Aroni umphristi omkhulu,"},{"book":"U-Ezra","chapter":"7","verse":"6","text":"u-Ezra lo weza evela eBhabhiloni. Wayeyisifundiswa esazi kakhulu ngoMthetho kaMosi, owawuphiwe nguThixo, uNkulunkulu ka-Israyeli. Inkosi yayimuphe konke ayekucelile, ngoba isandla sikaThixo uNkulunkulu wakhe sasiphezu kwakhe."},{"book":"U-Ezra","chapter":"7","verse":"7","text":"Abanye abako-Israyeli, labaphristi, lamaLevi, labahlabeleli, labalindi bamasango lezinceku zethempelini labo babuya eJerusalema ngomnyaka wesikhombisa wokubusa kwenkosi u-Athazekisisi."},{"book":"U-Ezra","chapter":"7","verse":"8","text":"U-Ezra wafika eJerusalema ngenyanga yesihlanu ngomnyaka wesikhombisa wenkosi."},{"book":"U-Ezra","chapter":"7","verse":"9","text":"Wayeqalise uhambo lwakhe esuka eBhabhiloni ngelanga lakuqala lenyanga yokuqala, wafika eJerusalema ngelanga lakuqala lenyanga yesihlanu, ngoba isandla somusa sikaNkulunkulu sasiphezu kwakhe."},{"book":"U-Ezra","chapter":"7","verse":"10","text":"Ngoba u-Ezra wayezinikele ekufundeni lokugcina uMthetho kaThixo lokufundisa izimiso zawo ko-Israyeli."},{"book":"U-Ezra","chapter":"7","verse":"11","text":"Nansi incwadi iNkosi u-Athazekisisi ayeyiphe u-Ezra umphristi lomabhalane, indoda eyayifundile ezindabeni zemithetho lezimiso zikaThixo ku-Israyeli:"},{"book":"U-Ezra","chapter":"7","verse":"12","text":"Athazekisisi, nkosi yamakhosi,"},{"book":"U-Ezra","chapter":"7","verse":"13","text":"Manje-ke ngimisa umthetho wokuthi ingqe ngubani wako-Israyeli osembusweni wami, kugoqela abaphristi labaLevi, ofisa ukuhamba lawe eJerusalema, kahambe."},{"book":"U-Ezra","chapter":"7","verse":"14","text":"Uthunywa yinkosi labacebisi bayo abayisikhombisa ukuba uyofunisisa ngoJuda langeJerusalema mayelana loMthetho kaNkulunkulu wakho, owuphetheyo."},{"book":"U-Ezra","chapter":"7","verse":"15","text":"Njalo ubothatha isiliva legolide elinikwe ngesihle yinkosi labacebisi bayo kuNkulunkulu ka-Israyeli, ohlala eJerusalema,"},{"book":"U-Ezra","chapter":"7","verse":"16","text":"kanye lesiliva legolide lonke ongalizuza elizweni laseBhabhiloni kanye leminikelo yokuzizwela eyabantu labaphristi benikelela ithempeli likaNkulunkulu wabo eJerusalema."},{"book":"U-Ezra","chapter":"7","verse":"17","text":"Ngaleyomali umele uthenge inkunzi, lenqama, lamazinyane ezimvu amaduna, ndawonye leminikelo yabo yamabele leyokunathwayo, konke kunikelwe e-alithareni lethempeli likaNkulunkulu wenu eJerusalema."},{"book":"U-Ezra","chapter":"7","verse":"18","text":"Wena labazalwane bakho abangamaJuda selingenza lokho okuyabe kufanele ngesiliva legolide eliseleyo, mayelana lentando kaNkulunkulu wenu."},{"book":"U-Ezra","chapter":"7","verse":"19","text":"Hambisani kuNkulunkulu weJerusalema zonke impahla eliziphathisiweyo ezokukhonza ethempelini likaNkulunkulu wenu."},{"book":"U-Ezra","chapter":"7","verse":"20","text":"Akuthi loba yini efunekayo ethempelini likaNkulunkulu wenu elifuna ukuthi izuzakale, kayidingwe ngendleko ephuma esikhwameni senkosi."},{"book":"U-Ezra","chapter":"7","verse":"21","text":"Mina, iNkosi Athazekisisi ngimisa umthetho wokuthi bonke abaphathi bezikhwama abangaphetsheya kweYufrathe baphe u-Ezra umphristi, umfundisi woMthetho kaNkulunkulu wasezulwini ngokuphangisa loba yini ayicelayo kini,"},{"book":"U-Ezra","chapter":"7","verse":"22","text":"kuze kube ngamathalenta esiliva alikhulu, lamasaka alikhulu engqoloyi, imigqomo elikhulu yewayini, imigqomo elikhulu yamafutha e-oliva, letswayi elingelakulinganiswa."},{"book":"U-Ezra","chapter":"7","verse":"23","text":"Ingqe yini emiswe nguNkulunkulu wasezulwini, kakwenziwe ngokukhuthala kusenzelwa ithempeli likaNkulunkulu wasezulwini. Kakudingeki ukuthi ulaka luze lwehliselwe phezu kwenkosi lamadodana ayo."},{"book":"U-Ezra","chapter":"7","verse":"24","text":"Yazini njalo ukuthi kalilamvumo yokubiza imithelo loba inkongozelo yenkosi kumbe imbadalo yokungenisa impahla elizweni kubaphristi, labaLevi, labahlabeleli, labalindimasango, lezinceku zethempelini loba kwezinye izisebenzi zale indlu kaNkulunkulu."},{"book":"U-Ezra","chapter":"7","verse":"25","text":"Yikho wena Ezra, ngokuhlakanipha olakho okukaNkulunkulu wakho, beka abathonisi labehluleli ukwahlulela kuhle bonke abantu abangaphetsheya kweYufrathe, bonke abayaziyo imithetho kaNkulunkulu wenu. Kumele ufundise labo abangayaziyo."},{"book":"U-Ezra","chapter":"7","verse":"26","text":"Lowo ongawulaleliyo umthetho kaNkulunkulu wenu lomthetho wenkosi ngeqiniso umele ajeziswe ngokufa, loba ngokuxotshwa, loba ngokuhluthunelwa impahla loba ngokufakwa entolongweni."},{"book":"U-Ezra","chapter":"7","verse":"27","text":"Udumo kalube kuThixo, uNkulunkulu wabokhokho bethu, okufakileyo enhliziyweni yenkosi ukuletha inhlonipho endlini kaThixo eJerusalema ngale indlela"},{"book":"U-Ezra","chapter":"7","verse":"28","text":"njalo otshengise umusa wakhe kini phambi kwenkosi labeluleki bakhe lazozonke izinduna zakhe ezilamandla. Ngenxa yokuthi isandla sikaThixo uNkulunkulu wami besiphezu kwami, ngaba lesibindi ngaqoqa amadoda angabakhokheli ko-Israyeli ukuthi bahambe lami."}]}