{"data":[{"book":"Kulawa","chapter":"37","verse":"1","text":"Bezaleli katenda sanduku da lagano kwa mibiki ya mkenge, utali wake ukala sentimita gana na longo, ugalamu wake sentimita malongo sita na chimo chake sentimita malongo sita na sita."},{"book":"Kulawa","chapter":"37","verse":"2","text":"Kahaka zahabu yelile mgati na kunze na kuditendela lukingilo lwa zahabu banzi zose."},{"book":"Kulawa","chapter":"37","verse":"3","text":"Maabaho katenda mhete nne za zahabu za kudipapila muna imigulu yake mine, mhete mbili ubanzi wake umwe na mhete mbili ubanzi wake wekaidi."},{"book":"Kulawa","chapter":"37","verse":"4","text":"Katenda mibiki ya kupapila ya mkenge na kuhaka zahabu."},{"book":"Kulawa","chapter":"37","verse":"5","text":"Mibiki iyo kaifoseza muna zimhete zili muna zibanzi mbili za sanduku kwa ichimu cha kupapila."},{"book":"Kulawa","chapter":"37","verse":"6","text":"Maabaho katenda ngubiko ya zahabu yelile, utali wake sentimita gana na longo na ugalamu wake ukala sentimita malongo sita na sita."},{"book":"Kulawa","chapter":"37","verse":"7","text":"Maabaho kasongola vilumbe vidi vilingile fana wasenga wa kuulanga kwa kuhonda zahabu hana imihelelo ya ngubiko iyo,"},{"book":"Kulawa","chapter":"37","verse":"8","text":"chilumbe chimwe uhelelo umwe na chilumbe chimwenga uhelelo umwenga. Katenda vilumbe wawo walingile fana wasenga wa kuulanga kuna imihelelo ya ngubiko iyo, viwa chinhu chimwe na ngubiko."},{"book":"Kulawa","chapter":"37","verse":"9","text":"Vilumbe ivo vilingile fana wasenga wa kuulanga vikunjula mabawa yawo kuchigubika ngubiko ya kuiumba. Vilumbe ivo vihindukila kuchilola ngubiko iyo."},{"book":"Kulawa","chapter":"37","verse":"10","text":"Kasongola meza ya mbiki wa mkenge, utali wake sentimita malongo manane na nane na ugalamu wake sentimita malongo mane na nne na chimo chake sentimita malongo sita na sita."},{"book":"Kulawa","chapter":"37","verse":"11","text":"Kaihaka zahabu yelile na kuitendela lukingilo lwa zahabu."},{"book":"Kulawa","chapter":"37","verse":"12","text":"Maabaho kachizungulusila lukingilo lumwenga lwa zahabu lwili na ugalamu wa sentimita nane."},{"book":"Kulawa","chapter":"37","verse":"13","text":"Kaitendela imeza iyo mhete nne za zahabu na kuziguma muna ivingobweda vake vine haimile imigulu."},{"book":"Kulawa","chapter":"37","verse":"14","text":"Mhete izo zikala habehi na lukingilo luja lwa kuzunguluka meza na zikala za kwamhilila mibiki ya kupapila imeza iyo."},{"book":"Kulawa","chapter":"37","verse":"15","text":"Katenda mibiki ya mkenge ya kupapila, maabaho kaihaka zahabu."},{"book":"Kulawa","chapter":"37","verse":"16","text":"Katenda via va zahabu yelile va kwika uchanyha ya meza, vyano na nhungo kwa ichimu cha ubani na mabuyu na vihamha kwa ichimu cha kugidila nhosa za ching'waji."},{"book":"Kulawa","chapter":"37","verse":"17","text":"Katenda chinala cha chitasa kwa zahabu yelile. Itendigwe kwa kuhonda, kalilo jake na mbiki wake na nhungo zake na matumba yake na maluwa yake, vose vitendigwa kwa chihande chimwe."},{"book":"Kulawa","chapter":"37","verse":"18","text":"Matambi sita yalawilila hana ichinala cha lukingo lwake, matambi matatu ubanzi umwe na matambi matatu ubanzi umwenga."},{"book":"Kulawa","chapter":"37","verse":"19","text":"Muna ditambi kuna nhungo nhatu zilingile fana matumba na maluwa yotangigwa alimondi, muna ditambi disondelela kuna tumba jake na luwa jake. Matambi yose sita yawa fana viya chinala cha chitasa"},{"book":"Kulawa","chapter":"37","verse":"20","text":"Na muna ichinala muna nhungo nne zozitendigwe zilingile fana maluwa yotangigwa alimondi, hamwe na ving'honyo va maluwa yake."},{"book":"Kulawa","chapter":"37","verse":"21","text":"Hanhu halawilila chila jozi ya matambi yaja sita, hasi yake hana tumba dimwe dimwe."},{"book":"Kulawa","chapter":"37","verse":"22","text":"Matumba yayo na matambi yake yawa yake, yawa chinhu chimwe. Chinala icho chose chihondigwa kwa zahabu yelile."},{"book":"Kulawa","chapter":"37","verse":"23","text":"Maabaho katenda vitasa vake saba na makoleo yake na vyano vake kwa zahabu yelile."},{"book":"Kulawa","chapter":"37","verse":"24","text":"Katenda chinala icho na via vake vose kwa vibaba malongo matatu na tano va zahabu yelile."},{"book":"Kulawa","chapter":"37","verse":"25","text":"Maabaho kazenga lupango lwa kusomela ubani kwa mbiki wa mkenge. Utali wa lupango ulo na ugalamu viilinga, utali ukala sentimita malongo mane na tano na ugalamu ukala sentimita malongo mane na tano na chimo chake sentimita malongo kenda. Mahembe ya lupango ulo yakala chinhu chimwe na lupango lwenyewo."},{"book":"Kulawa","chapter":"37","verse":"26","text":"Kachihaka zahabu yelile, ubanzi wake wa kuchanyha na banzi zake na mahembe yake, iviya katenda lukingo lwa zahabu."},{"book":"Kulawa","chapter":"37","verse":"27","text":"Kaitendela mhete mbili za zahabu hasi ya ulukingo hana zibanzi mbili zoziihindukile. Mhete izo zamhilila mibiki ya kupapila."},{"book":"Kulawa","chapter":"37","verse":"28","text":"Katenda mibiki midi ya mkenge na kaihaka zahabu."},{"book":"Kulawa","chapter":"37","verse":"29","text":"Iviya katenda mavuta yelile na ubani wili na mnung'ho unogile fana mwenzi wa mavuta yonung'hila goya."}]}