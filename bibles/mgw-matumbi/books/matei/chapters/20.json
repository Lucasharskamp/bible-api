{"data":[{"book":"Matei","chapter":"20","verse":"1","text":"“Ukulungwa wa Kunani ulandana na mundu mwene nng'unda ywaabu'i kindai' putiputi yenda kwayi'mi'ka apangakasi munng'unda wake."},{"book":"Matei","chapter":"20","verse":"2","text":"Ngayi'ki'tyana nabo kwali'pa mbanje dinali yimo kwa lisu'ba, bu'kapo ngaapeleka munng'unda wake."},{"book":"Matei","chapter":"20","verse":"3","text":"Payikite saa itatu kindai', ngayenda kai' kusoko, na kwakolya bandu bi'ngi' bayi'mi wangali panga kasi."},{"book":"Matei","chapter":"20","verse":"4","text":"Ngaabakia, ‘Namwenga, muyendange mukapange kasi munng'unda wangu', nanenga naalu'a kunni'pa aki yinu.’"},{"book":"Matei","chapter":"20","verse":"5","text":"Bai ngabayenda. Mwene nng'unda ngabu'ka kai' musaa sita, na saa tisa kai' ngapanga nyinyonyo."},{"book":"Matei","chapter":"20","verse":"6","text":"Ata musaa ku'mi na moja kitamwiyo, ngabu'ka kai', ngaakolya bi'ngi' balo bayi'mi pasoko wangali kasi. Ngaalaluya, ‘Mboni muyi'mi pano muntwekati yoti yi'no wangali panga kasi?’"},{"book":"Matei","chapter":"20","verse":"7","text":"Ngabannyangwa, ‘Kwa mwanjaa ntu'pu' mundu ywakutupeya kasi.’ Naywembe ngaabakia, ‘Na mwenga muyende mukapange kasi munng'unda wangu'.’"},{"book":"Matei","chapter":"20","verse":"8","text":"“Pakupilile, aywo mwene nng'unda ammakie mmi'ki wa mabi'ko gake, ‘Waakeme apangakasi na wali'pe nkwiso wabe. Utumbuli kwakema balu' ba kuundi'la, na uyomoli kwa balu' bawaalongoli kwayi'mi'ka.’"},{"book":"Matei","chapter":"20","verse":"9","text":"Bai, ngabaisa balu' babaapeyilwe kasi musaa ku'mi na moja kitamwiyo, ngabapokya kila mundu mbanje dinali yimo."},{"book":"Matei","chapter":"20","verse":"10","text":"Balu' alongoi pabaikite, bakitage bapala peyelwa paku'lu', lakini nabembe baapeyilwe kila mundu dinali yimo."},{"book":"Matei","chapter":"20","verse":"11","text":"Pabapoki mbanje yabe, ngabatumbwa kunku'ku'li'kya yu'lu' mwene nng'unda,"},{"book":"Matei","chapter":"20","verse":"12","text":"ngababaya, ‘Aba bandu babakemilwe kukasi nsu'gu' yitu bapangite kasi kwa lisaa limo bai, nawenga wali'pite nsawani na twenga twatukomeyite tabu na lilumu lyoti lya muntwekati?’"},{"book":"Matei","chapter":"20","verse":"13","text":"“Apo yu'lu' bwana ngannyangwa yumo ywabe, ‘Mbwiga, nakubonelali! Buli twayi'ki'tyanieli kukuli'pa dinali yimo?"},{"book":"Matei","chapter":"20","verse":"14","text":"Utole aki yako, uyende. Nipendi kumpeya ayu' ywaisi nsu'gu' yi'yi'lu'yi'lu' kati yanikupei wenga."},{"book":"Matei","chapter":"20","verse":"15","text":"Buli, ntu'pu' aki yo tumya mali yangu' kati mwanipai? Au ubona bwigu kwa mwanjaa nenga na nnoga mwoyo?’”"},{"book":"Matei","chapter":"20","verse":"16","text":"Yesu ngayomolya kwo baya, “Kwa nyo, babaalu'a ba bansu'gu' baalu'a panga alongoi, na alongoi baalu'a panga bansu'gu'.”"},{"book":"Matei","chapter":"20","verse":"17","text":"Yesu paabile mundi'la yenda ku Yelusalemu, ngaakema banamasi' bake ku'mi na abi'li' pakisake, ngaabakia,"},{"book":"Matei","chapter":"20","verse":"18","text":"“Mupi'kani! Tuyenda ku Yelusalemu, na akwo Mwana wa Mundu alu'a kamukiyilwa kwa api'ndo ba dini na balimu ba salya, nabembe baalu'a kumuukumu kiwo."},{"book":"Matei","chapter":"20","verse":"19","text":"Baalu'a kunkamukiya kwa bandu bangali Ayahudi li'nga asalangilwe, aku'mbu'lwe mikwasu no bambilwa, lakini lisu'ba lyenetatu aalu'a yu'yi'lwa.”"},{"book":"Matei","chapter":"20","verse":"20","text":"Apo, mau' babe bana ba Zebedayo, baamwisili Yesu pamope na bana bake. Ngakilikita nnu'ngi' yake, na kunnu'ba kili'be."},{"book":"Matei","chapter":"20","verse":"21","text":"Yesu ngannaluya, “Upala namani?” Aywo mau' ngammakia, “Sonde, wayi'ki'ti'ye bana bangu' ba batame, yumo kummalyo na ywi'ngi' kunki'ya, muukulungwa wako.”"},{"book":"Matei","chapter":"20","verse":"22","text":"Yesu ngayangwa, “Mwenga mulitangiteli lyamulilu'ba. Buli, mwendakombwa nnywelya nnobo wa ngu'su'mbu' wa naalu'a nnywelya nenga?” Ngabayangwa, “Twendakombwa.”"},{"book":"Matei","chapter":"20","verse":"23","text":"Yesu ngaabakia, “Kakape mwaalu'a kombwa nywelya nnobo wanaalu'a nywelya nenga, lakini tama kummalyo au kunki'ya wangu', alyo lyengo lyangu'li. Ila Tati' bangu' babi'i wiso lipala lyo tama bandu bo baalu'a kwasawa.”"},{"book":"Matei","chapter":"20","verse":"24","text":"Balu' banamasi' bi'ngi' ku'mi pabayu'wine go, ngabaausikya abo alongo abi'li'."},{"book":"Matei","chapter":"20","verse":"25","text":"Kwa nyo Yesu ngaakema na kwabakia, “Mutangite panga atawala ba bandu bangali Ayahudi batawala bandu babe kwa makakala, na api'ndo babe baalaya makakala gabe."},{"book":"Matei","chapter":"20","verse":"26","text":"Lakini kwinu mwenga, kaneibe nyo, ila ywapala panga nku'lu' nkati yinu, apalikwa abe ntumisi winu,"},{"book":"Matei","chapter":"20","verse":"27","text":"na ywapala panga nnongoi nkati yinu, aapalikwa abe mmanda winu."},{"book":"Matei","chapter":"20","verse":"28","text":"Kwa mwanjaa Mwana wa Mundu aaisili li'nga tumikilwa, ila tumikia no pi'ya bwu'mi wake ube mali'po ga kwakombwa bandu baingi li'nga bakosopolelwe.”"},{"book":"Matei","chapter":"20","verse":"29","text":"Yesu na banamasi' bake pabaabile kababu'ka ku kilambo sa Yeliko, lipi'nga liku'lu' lya bandu lyaatikunki'ngama."},{"book":"Matei","chapter":"20","verse":"30","text":"Bai, kwaai na kimbulibuli abi'li' baatami mbwega ya ndi'la, na pabayu'wine panga Yesu aabile kapi'ta ngabau'bu'ya lilobe, kababaya, “Bwana, Mwana wa Daudi, utubi'ki kiya!”"},{"book":"Matei","chapter":"20","verse":"31","text":"Li'lu' lipi'nga lya bandu ngalyaakalipya na kwabakia batame liki. Lakini bembe ngabayongeya u'bu'ya lilobe, kababaya, “Bwana, Mwana wa Daudi, utubi'ki kiya!”"},{"book":"Matei","chapter":"20","verse":"32","text":"Yesu ngayi'ma, kwakema na kwabakia, “Mupala nimpangi ki'li'?”"},{"book":"Matei","chapter":"20","verse":"33","text":"Ngabannyangwa, “Bwana, tulu'ba tepulwa minyo gitu.”"},{"book":"Matei","chapter":"20","verse":"34","text":"Yesu ngaabi'kya kiya, na kwakunywa minyo gabe, saa yi'yi'lu'yi'lu' ngabalola, nabembe ngabanki'ngama."}]}