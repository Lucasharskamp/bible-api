{"data":[{"book":"Luk","chapter":"15","verse":"1","text":"Ugbu a, ndị ọna ụtụ na ndị mmehie na-abịa ya nso ịnụta ihe ọ na-ekwu."},{"book":"Luk","chapter":"15","verse":"2","text":"Ndị Farisii na ndị ozizi iwu tamuru ntamu na-asị, “Nwoke a na-anabata ndị mmehie sorokwa ha na-eri nri.”"},{"book":"Luk","chapter":"15","verse":"3","text":"Ya mere, ọ tụrụ ha ilu a sị,"},{"book":"Luk","chapter":"15","verse":"4","text":"“Ọ bụrụ na otu onye nʼime unu enwee narị atụrụ ma otu nʼime ha akpafuo. Ọ bụ na ọ gaghị ahapụ iri atụrụ itoolu na itoolu ahụ fọdụrụ nʼọzara, pụọ ịchọgharị otu ahụ kpafuru ruo mgbe ọ chọtara ya?"},{"book":"Luk","chapter":"15","verse":"5","text":"Mgbe ọ chọtara ya, ọ ga-eji ọṅụ tụkwasị ya nʼubu ya."},{"book":"Luk","chapter":"15","verse":"6","text":"Mgbe ọ lọtara nʼụlọ ya, ọ ga-akpọkọta ndị enyi ya na ndị agbataobi ya sị ha, ‘Soronụ m ṅụrịa ọṅụ nʼihi na achọtala m atụrụ m furu efu.’"},{"book":"Luk","chapter":"15","verse":"7","text":"Asị m unu, nʼụzọ dị otu a, ọṅụ dị ukwu ga-adị nʼeluigwe nʼihi otu onye mmehie nke chegharịrị, karịa iri itoolu na itoolu ndị ezi omume bụ ndị nchegharị na-adịghị mkpa."},{"book":"Luk","chapter":"15","verse":"8","text":"“Maọbụ olee nwanyị nke nwere mkpụrụ ọlaọcha iri, ọ bụrụ nʼotu nʼime ha adafuo. Ọ gaghị amụnye oriọna, zaa ime ụlọ ya ịchọ otu mkpụrụ ego ahụ tutu ọ chọta ya?"},{"book":"Luk","chapter":"15","verse":"9","text":"Mgbe ọ chọtara otu mkpụrụ ego ahụ, ọ ga-akpọ ndị enyi ya na ndị agbataobi ya sị ha, ‘Soronụ m ṅụrịa ọṅụ nʼihi na achọtala m ego m furu efu.’"},{"book":"Luk","chapter":"15","verse":"10","text":"Nʼụzọ dị otu a, asị m unu, ọṅụ ga-adị nʼihu ndị mmụọ ozi Chineke nʼihi otu onye mmehie nke chegharịrị.”"},{"book":"Luk","chapter":"15","verse":"11","text":"O kwukwaara sị, “Otu nwoke mụtara ụmụ nwoke abụọ."},{"book":"Luk","chapter":"15","verse":"12","text":"Nwa ya nke nta sịrị nna ya, ‘Nna, kenye m oke ruuru m nʼihe niile i nwere.’ Ya mere, o kenyere ya oke nke ya site nʼihe o nwere."},{"book":"Luk","chapter":"15","verse":"13","text":"“Mgbe ụbọchị ole na ole gasịrị, nwokorobịa ahụ kwakọtara ihe niile o nwere gaa biri nʼotu obodo dị anya. Nʼebe ahụ, o mefuchara ihe niile o nwere nʼibi ndụ ọjọọ."},{"book":"Luk","chapter":"15","verse":"14","text":"Mgbe o mefuchara ihe niile o nwere, oke ụnwụ dara nʼala ahụ. Ọ malitere ịnọ nʼụkọ."},{"book":"Luk","chapter":"15","verse":"15","text":"Nʼihi nke a, ọ gara binyere otu onye obodo ahụ nyere ya ọrụ ilekọta ezi ya na inye ha nri."},{"book":"Luk","chapter":"15","verse":"16","text":"Ma ọ na-agụ ya ka o site na nri ọ na-enye ezi rijuo afọ, ma ọ dịghị onye nyere ya ụdị nri ahụ."},{"book":"Luk","chapter":"15","verse":"17","text":"“Mgbe ọ ghọtara onwe ya, ọ sịrị, ‘Mmadụ ole bụ ndị ọrụ e goro ego nna m nwere, ndị nri na-ezuru ma mapụtakwa, ma agụụ na-egbu m nʼebe a."},{"book":"Luk","chapter":"15","verse":"18","text":"Aga m ebili lakwuru nna m, sị ya, Nna, emehiela m megide eluigwe na gị onwe gị."},{"book":"Luk","chapter":"15","verse":"19","text":"Ekwesikwaghị m ka a kpọọ m nwa gị ọzọ, were m dị ka otu nʼime ndị i goro ọrụ.’"},{"book":"Luk","chapter":"15","verse":"20","text":"Ya mere, o biliri laghachikwuru nna ya."},{"book":"Luk","chapter":"15","verse":"21","text":"“Nwa ya nwoke ahụ sịrị ya, ‘Nna, emehiela m megide eluigwe na gị onwe gị. Ekwesighị m ka a kpọọ m nwa gị ọzọ.’"},{"book":"Luk","chapter":"15","verse":"22","text":"“Ma nna ya gwara ndị ohu ya sị, ‘Meenụ ngwangwa weta uwe kachasị mma yikwasị ya. Gbanye ya ọlaaka nʼaka, yinyekwanụ ya akpụkpọụkwụ nʼụkwụ."},{"book":"Luk","chapter":"15","verse":"23","text":"Gaanụ kpụpụta nwa ehi gbara abụba, gbuo ya, ka anyị rie ma ṅụrịakwa."},{"book":"Luk","chapter":"15","verse":"24","text":"Nʼihi na nwa m a, nwụrụ anwụ ma ọ dịla ndụ ọzọ. O fukwara efu ma a chọtala ya.’ Ha bidoro na-eri, na-aṅụ na-aṅụrịkwa ọṅụ."},{"book":"Luk","chapter":"15","verse":"25","text":"“Ọ dịghị anya, nwa ya nke okenye, onye jere ịrụ ọrụ nʼubi, mgbe ọ na-abịaru ụlọ nso, ọ nụrụ ụda egwu na ịgba egwu."},{"book":"Luk","chapter":"15","verse":"26","text":"Ọ kpọrọ otu nʼime ndị ohu jụọ ya ihe na-eme."},{"book":"Luk","chapter":"15","verse":"27","text":"Ọ sịrị ya, ‘Nwanne gị nwoke alọtala. Nna gị egbuola nwa ehi gbara abụba nʼihi na ọ lọtara nʼudo na ahụ ike.’"},{"book":"Luk","chapter":"15","verse":"28","text":"“Iwe were ya, ọ jụrụ ịbata nʼime ụlọ. Nna ya pụtara nʼezi rịọ ya arịrịọ."},{"book":"Luk","chapter":"15","verse":"29","text":"Ma ọ zara nna ya sị, ‘Lee ọtụtụ afọ niile ndị a ka m nọọ na-ejere gị ozi, enupukwaghị m isi nʼiwu gị nʼụzọ ọbụla. Ma o nweghị oge i nyere m ọ bụladị nwa ewu sị mụ na ndị enyi m jiri ya mee oriri."},{"book":"Luk","chapter":"15","verse":"30","text":"Ma ugbu a, nwa gị a, onye ya na ndị akwụna mefuru akụ gị alọtala, ya ka i gburu nwa ehi gbara abụba.’"},{"book":"Luk","chapter":"15","verse":"31","text":"“Ma ọ sịrị ya, ‘Nwa m, mụ na gị nọ mgbe niile, ihe niile m nwere bụkwa nke gị."},{"book":"Luk","chapter":"15","verse":"32","text":"Ma anyị kwesiri ịṅụrị ọṅụ, kpọọkwa oriri, nʼihi na nwanne gị nwoke a nwụrụ anwụ ma ọ dịla ndụ ọzọ. O fukwara efu ma a chọtala ya. ’ ”"}]}