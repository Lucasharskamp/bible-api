{"data":[{"book":"Maraki","chapter":"3","verse":"1","text":"Isa man naxa so salide kui. A naxa xɛmɛ nde li naa, naxan bɛlɛxɛ tuuxi a ma."},{"book":"Maraki","chapter":"3","verse":"2","text":"Farisɛnie nu e ya tixi Isa ra e xa a mato xa a a rayalanma malabu lɔxɔɛ ma, alako e xa nɔ a kalamude fe nde ma."},{"book":"Maraki","chapter":"3","verse":"3","text":"Isa naxa a fala xɛmɛ bɛ naxan bɛlɛxɛ tuuxi a ma, «Keli, i fa ti be, ɲama tagi.»"},{"book":"Maraki","chapter":"3","verse":"4","text":"A naxa e maxɔrin, «A daxa fe fanyi nan xa raba malabu lɔxɔɛ, ka fe ɲaaxi? Nii rakisife nan daxa ka nii sɔntɔfe?» Kɔnɔ mixi yo mu a yaabi."},{"book":"Maraki","chapter":"3","verse":"5","text":"Isa xɔnɔxi naxa e mato, a bɔɲɛ tɔɔrɔxi ki fanyi barima kinikinitare nan nu e ra. A naxa a fala xɛmɛ bɛ naxan bɛlɛxɛ tuuxi a ma, «I bɛlɛxɛ itala.» A naxa a itala, a bɛlɛxɛ naxa yalan."},{"book":"Maraki","chapter":"3","verse":"6","text":"Farisɛnie naxa mini keren na, e tan nun Herode fɔxirabirɛe naxa sa malanyi raba Isa xili ma. E naxa kira fen fɔlɔ Isa faxafe ma."},{"book":"Maraki","chapter":"3","verse":"7","text":"Isa naxa keli naa e nun a fɔxirabirɛe, e naxa siga baa dɛ ra. Ɲama gbegbe naxa bira e fɔxɔ ra kelife Galile, Yudaya,"},{"book":"Maraki","chapter":"3","verse":"8","text":"Darisalamu, Idumeya, Yurudɛn naakiri, a nun Tire nun Sidɔn nabilinyie. Ɲama nu bara a mɛ Isa nu na fee naxee rabafe. Na nan a to e gbegbe naxa fa a yire."},{"book":"Maraki","chapter":"3","verse":"9","text":"Isa naxa a fala a fɔxirabirɛe bɛ, e xa kunkui nde xiri a bɛ baa dɛ ra, alako ɲama naxa fa a xɛtɛn."},{"book":"Maraki","chapter":"3","verse":"10","text":"Barima a to nu bara mixi gbegbe rayalan, furemae birin nu katama e xa e bɛlɛxɛ din a ra."},{"book":"Maraki","chapter":"3","verse":"11","text":"Ɲinnɛe nɛfɛ Isa to, e nu birama a bun ma, e nu gbelegbele, «Ala xa Di nan na i ra.»"},{"book":"Maraki","chapter":"3","verse":"12","text":"Kɔnɔ Isa naxa tɔnyi dɔxɔ e ma e naxa mixie rakolon a xa fe ma."},{"book":"Maraki","chapter":"3","verse":"13","text":"Na xanbi, Isa naxa te geya fari. A naxa mixie xili a waxi naxee xɔn, e fan naxa fa a fɛ ma."},{"book":"Maraki","chapter":"3","verse":"14","text":"A naxa fɔxirabirɛ fu nun firin sugandi, alako e xa lu a sɛɛti ma, a man xa e xɛɛ kawandi rabade,"},{"book":"Maraki","chapter":"3","verse":"15","text":"a man xa sɛnbɛ fi e ma ɲinnɛ kerife ra mixie fɔxɔ ra."},{"book":"Maraki","chapter":"3","verse":"16","text":"A mixi fu nun firin nan sugandi: Simɔn, a naxan xili sa Piyɛri,"},{"book":"Maraki","chapter":"3","verse":"17","text":"Yaki, Sebede xa di, nun Yaya, Yaki xunya, (a naxa yi firinyie fan xili sa Bowanerige, na nan falaxi «sesarinyi xa die»),"},{"book":"Maraki","chapter":"3","verse":"18","text":"Andire, Filipu, Barotolome, Matiyu, Tomasi, Alifa xa di Yaki, Tadayo, Simɔn Kanaanka,"},{"book":"Maraki","chapter":"3","verse":"19","text":"nun Yudasi Isikariyoti naxan Isa yanfa, a a sa mixi kobie bɛlɛxɛ."},{"book":"Maraki","chapter":"3","verse":"20","text":"Na xanbi, e naxa gbilen banxi, kɔnɔ ɲama man naxa e malan e yire. E ɲan mu nɔ e dɛgede."},{"book":"Maraki","chapter":"3","verse":"21","text":"Isa xa mixie to a mɛ, e naxa siga a fɔxɔ ra, barima e nu a falafe, «A bara daxu.»"},{"book":"Maraki","chapter":"3","verse":"22","text":"Sɛriyɛ karamɔxɔ naxee keli Darisalamu, nee fan nu a falafe, «A ɲinnɛe kerima ɲinnɛ mangɛ Bɛlɛsɛbulu nan saabui ra.»"},{"book":"Maraki","chapter":"3","verse":"23","text":"Isa naxa e xili, a taali sa e bɛ, «Sentanɛ nɔma Sentanɛ keride?"},{"book":"Maraki","chapter":"3","verse":"24","text":"Xa ɲamanɛ a yɛtɛ gere lantareya kui, na ɲamanɛ mu xanma."},{"book":"Maraki","chapter":"3","verse":"25","text":"Xa denbaya fan a yɛtɛ gere lantareya kui, na denbaya mu xanma."},{"book":"Maraki","chapter":"3","verse":"26","text":"Sentanɛ fan, xa a a yɛtɛ gere lantareya kui, a xa fe bara ɲɔn, a a yɛtɛ kanama nɛ."},{"book":"Maraki","chapter":"3","verse":"27","text":"Wo xa a kolon, mixi yo mu nɔma sode sɛnbɛma xa banxi kui, a a harige ba a yi ra, xa a mu a xiri sinden. Na tɛmui, a nɔma nɛ a harige birin muɲade.»"},{"book":"Maraki","chapter":"3","verse":"28","text":"«N xa nɔndi fala wo bɛ, Ala diɲɛma nɛ adamadie xa yunubi nun marasɔtɔɛ birin ma,"},{"book":"Maraki","chapter":"3","verse":"29","text":"kɔnɔ mixi naxan Ala Xaxili Sɛniyɛnxi rasɔtɔma, na yunubi tan mu nɔma xafaride na kanyi bɛ abadan.»"},{"book":"Maraki","chapter":"3","verse":"30","text":"Isa yi fe birin masen nɛ e bɛ, barima e nu a falafe nɛ, «Ɲinnɛ kanyi na a ra.»"},{"book":"Maraki","chapter":"3","verse":"31","text":"Isa nga nun a xunya xɛmɛmae naxa fa, e ti tande, e mixi xɛɛ Isa xilide."},{"book":"Maraki","chapter":"3","verse":"32","text":"Ɲama nu dɔxɔxi Isa rabilinyi. E naxa a fala a bɛ, «I nga nun i xunyae na tande, e wama wo xa dɛ masara.»"},{"book":"Maraki","chapter":"3","verse":"33","text":"Isa naxa e yaabi, «Nde findixi n nga nun n xunyae ra?»"},{"book":"Maraki","chapter":"3","verse":"34","text":"A naxa a ya rage mixie tagi naxee nu dɔxɔxi a rabilinyi, a fa a masen, «A mato, n nga nun n xunyae nan ya."},{"book":"Maraki","chapter":"3","verse":"35","text":"Mixi yo naxan Ala waxɔnfe rabama, na kanyi nan findixi n xunya xɛmɛma, n maaginɛ, nun n nga ra.»"}]}