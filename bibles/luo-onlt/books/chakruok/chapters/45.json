{"data":[{"book":"Chakruok","chapter":"45","verse":"1","text":"Josef ne ok nyal gengʼo mirima mane en-go e nyim joma ne tiyone. Kendo noywak matek niya, “Goluru ngʼato angʼata oko e nyima!” Kuom mano ne onge ngʼato angʼata mane nigi Josef kane ohulore ne owetene."},{"book":"Chakruok","chapter":"45","verse":"2","text":"Kendo noywak matek ma jo-Misri nowinje, kendo jood Farao bende nowinjo wachno."},{"book":"Chakruok","chapter":"45","verse":"3","text":"Josef nowacho ne owetene niya, “An Josef! Bende wuora pod ngima?” To owetene ne ok nyal dwoke, nikech luoro nomakogi ahinya e nyim Josef."},{"book":"Chakruok","chapter":"45","verse":"4","text":"Eka Josef nowacho ne owetene niya, “Biuru machiegni buta.” Kane gisetimo kamano, nowachonegi niya, “An owadu Josef mane uuso e piny Misri!"},{"book":"Chakruok","chapter":"45","verse":"5","text":"To koro, kik chunyu chandre kendo kik ucharu nine uusa ka nikech Nyasaye noora motelonu mondo ares ngimau.”"},{"book":"Chakruok","chapter":"45","verse":"6","text":"Kuom higni ariyo kech osebedo e piny, kendo kuom higni abich mabiro pur kata keyo ok nobedie."},{"book":"Chakruok","chapter":"45","verse":"7","text":"Nyasaye noora motelonu mondo arit kothu modongʼ e piny kendo mondo ores ngimau gi resruok maduongʼ."},{"book":"Chakruok","chapter":"45","verse":"8","text":"“Kuom mano, ok un ema ne uora ka to Nyasaye ema ne oora. En ema noketo abedo wuon Farao, ruoth mar ode duto kendo jatelo mar jo-Misri duto."},{"book":"Chakruok","chapter":"45","verse":"9","text":"Koro returu piyo udog ir wuora kendo uwachne ni, ‘Ma e gima Josef wuodi owacho: Nyasaye oseketa ruoth mar piny Misri duto. Bi ira; kendo kik ideki."},{"book":"Chakruok","chapter":"45","verse":"10","text":"Ibiro dak e piny Goshen kendo machiegni koda; ma en in gi nyithindi, nyikwayi, jambi, dhogi kod gik moko duto ma in-go."},{"book":"Chakruok","chapter":"45","verse":"11","text":"Abiro pidhi kanyo, nikech pod nitiere higni abich mag kech mabiro. To ka ok kamano, in kod joodi duto kod giwu duto ubiro chanduru.’"},{"book":"Chakruok","chapter":"45","verse":"12","text":"“Unyalo neno un uwegi, kaachiel gi Benjamin owadwa bende, ni adier an Josef ema awuoyo kodu."},{"book":"Chakruok","chapter":"45","verse":"13","text":"Nyisuru wuora luor ma omiya e piny Misri duto kod gik moko duto ma useneno. Kendo keluru wuora kae piyo.”"},{"book":"Chakruok","chapter":"45","verse":"14","text":"Eka Josef nokwako owadgi Benjamin, kendo noywak kendo Benjamin bende nokwake kaywak."},{"book":"Chakruok","chapter":"45","verse":"15","text":"Kendo nonyodho owetene duto kendo noywak kokwakogi. Bangʼe owetene nowuoyo kode."},{"book":"Chakruok","chapter":"45","verse":"16","text":"Kane wach ochopo e kar dak ruoth Farao ni owete Josef osebiro, Farao kaachiel gi jotije nomor."},{"book":"Chakruok","chapter":"45","verse":"17","text":"Farao nowacho ne Josef niya, “Nyis oweteni, oyie misikegi kuom pundegi mondo gidog Kanaan,"},{"book":"Chakruok","chapter":"45","verse":"18","text":"eka gidhi gikel wuonu kod joode duto mondo gidwog ira. Abiro miyogi kama ber moloyo e piny Misri kendo ginicham gik machiek e lopni.”"},{"book":"Chakruok","chapter":"45","verse":"19","text":"Bende asemiyi chik mondo inyisgi niya, “Kawuru geche miywayo gi punde e piny Misri mondo udhi uomgo nyithindeu gi mondeu kod wuonu kendo ubi kodgi ka."},{"book":"Chakruok","chapter":"45","verse":"20","text":"Kik uparru kuom gik maun-go e pinyu, nikech gik mabeyo mag Misri duto nobed mau.”"},{"book":"Chakruok","chapter":"45","verse":"21","text":"Omiyo yawuot Israel notimo kamano. Josef nomiyogi geche miywayo gi punde, mana kaka Farao nowachone kendo en bende nomiyogi gik mane ginyalo konyore godo e yo."},{"book":"Chakruok","chapter":"45","verse":"22","text":"Nomiyo moro ka moro kuomgi law manyien to Benjamin nomiyo fedha mapekgi oromo kilo mia adek kod lewni mopogore opogore abich."},{"book":"Chakruok","chapter":"45","verse":"23","text":"Kendo magi e gik mane ooro ni wuon-gi: punde apar motingʼo gik mabeyo mag Misri kod punde apar mamon motingʼo cham kod makati kod chiemo mane onyalo konyorego e wuoth ka obiro Misri."},{"book":"Chakruok","chapter":"45","verse":"24","text":"Eka Josef nokowo owetene modhi, kendo kane koro giwuok gidhi nowachonegi niya, “Kik udhaw kendu e wangʼ yo!”"},{"book":"Chakruok","chapter":"45","verse":"25","text":"Kuom mano negiwuok Misri kendo gibiro Kanaan ir Jakobo wuon-gi."},{"book":"Chakruok","chapter":"45","verse":"26","text":"Neginyiso Jakobo niya, “Josef pod ngima kendo koro en e ruodh Misri duto.” Jakobo ne dhoge omoko, mi ok noyie gi wachgino."},{"book":"Chakruok","chapter":"45","verse":"27","text":"To kane giwachone gik moko duto mane Josef osewachonegi kendo kane oneno geche mane Josef oseoro mondo odhi otere ire, chuny Jakobo wuon-gi noduogo."},{"book":"Chakruok","chapter":"45","verse":"28","text":"Kendo Israel nowacho niya, “Ayie ni Josef wuoda pod ngima. Abiro dhi mondo anene kapok atho.”"}]}