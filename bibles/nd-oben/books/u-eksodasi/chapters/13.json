{"data":[{"book":"U-Eksodasi","chapter":"13","verse":"1","text":"UThixo wathi kuMosi,"},{"book":"U-Eksodasi","chapter":"13","verse":"2","text":"“Ngahlukanisela wonke amazibulo esilisa. Konke okuzalwa kuqala phakathi kwabako-Israyeli kungokwami, kungaba ngumuntu loba isifuyo.”"},{"book":"U-Eksodasi","chapter":"13","verse":"3","text":"Ngakho uMosi wasesithi ebantwini, “Lugcineni lube lusuku lwesikhumbuzo lolu, ilanga elaphuma ngalo eGibhithe, liphuma elizweni lobugqili, ngoba uThixo walikhupha khona ngamandla amakhulu. Lingadli lutho olulemvubelo."},{"book":"U-Eksodasi","chapter":"13","verse":"4","text":"Lamuhla ngenyanga ka-Abhibhi, liyasuka."},{"book":"U-Eksodasi","chapter":"13","verse":"5","text":"Kuzakuthi uThixo angalifikisa elizweni lamaKhenani, amaHithi, ama-Amori, amaHivi lamaJebusi, ilizwe afunga kubokhokho benu ukuthi uzalinika lona, ilizwe eligeleza uchago loluju, kufanele liwugcine lumkhosi ngayonale inyanga."},{"book":"U-Eksodasi","chapter":"13","verse":"6","text":"Okwensuku eziyisikhombisa lidle isinkwa esingelamvubelo kuthi ngosuku lwesikhombisa lithakazelele umkhosi kaThixo;"},{"book":"U-Eksodasi","chapter":"13","verse":"7","text":"kungabonwa lutho olulemvubelo phakathi kwenu, kuvele kungabonwa mvubelo elizweni lenu lonke."},{"book":"U-Eksodasi","chapter":"13","verse":"8","text":"Ngalelolanga ngulowo lalowo atshele indodana yakhe athi, ‘Lokhu ngikwenza ngenxa yalokho uThixo angenzela khona ekuphumeni kwami eGibhithe.’"},{"book":"U-Eksodasi","chapter":"13","verse":"9","text":"Lesisikhumbuzo kuwe sizakuba luphawu esandleni sakho lesikhumbuzo ebunzini lakho ukuthi umlayo kaThixo ube sezindebeni zakho. Ngoba uThixo wakukhupha eGibhithe ngesandla sakhe esilamandla amakhulu."},{"book":"U-Eksodasi","chapter":"13","verse":"10","text":"Kalibosigcina lesisimiso ngesikhathi esimisiweyo minyaka yonke."},{"book":"U-Eksodasi","chapter":"13","verse":"11","text":"Nxa uThixo eselingenisile elizweni lamaKhenani walinika lona njengokuthembisa kwakhe kini lakubokhokho benu,"},{"book":"U-Eksodasi","chapter":"13","verse":"12","text":"kumele lahlukanisele uThixo konke okuzalwa kuqala yizo zonke izibeletho. Wonke amazibulo esilisa ezifuyo zenu ngakaThixo."},{"book":"U-Eksodasi","chapter":"13","verse":"13","text":"Lizahlenga izibulo likababhemi ngezinyane, kodwa nxa lingalihlenganga lephuleni intamo. Lihlenge njalo wonke amadodana enu angamazibulo."},{"book":"U-Eksodasi","chapter":"13","verse":"14","text":"Nxa indodana yakho ikubuza ngesikhathi esizayo isithi, ‘Kutshoni lokhu?’ ubokuthi kuyo, ‘uThixo wasikhupha eGibhithe ngesandla sakhe esilamandla amakhulu, wasikhupha elizweni lobugqili."},{"book":"U-Eksodasi","chapter":"13","verse":"15","text":"Kwathi uFaro eqholoza esala ukuthi sihambe, uThixo wabulala wonke amazibulo eGibhithe, awabantu lawezinyamazana. Yikho-nje nginikela kuThixo izibulo lesilisa lenzalo yonke ngiphinde ngihlenge wonke amadodana ami angamazibulo.’"},{"book":"U-Eksodasi","chapter":"13","verse":"16","text":"Lokhu kuzakuba njengophawu esandleni sakho lesibonelo ebunzini lakho ukuthi uThixo wakukhupha eGibhithe ngesandla sakhe esilamandla amakhulu.”"},{"book":"U-Eksodasi","chapter":"13","verse":"17","text":"UFaro esebavumele abantu ukuthi bahambe, uNkulunkulu kabakhokhelanga ngendlela edabula elizweni lamaFilistiya loba yona yayiquma. Ngoba uNkulunkulu wathi, “Nxa behlangana lempi mhlawumbe bangethuka babuyele eGibhithe.”"},{"book":"U-Eksodasi","chapter":"13","verse":"18","text":"Yikho uNkulunkulu wabahola ngendlela yenkangala eya oLwandle Olubomvu. Abako-Israyeli baphuma eGibhithe behlomele impi."},{"book":"U-Eksodasi","chapter":"13","verse":"19","text":"UMosi wawathwala amathambo kaJosefa ngoba uJosefa wayenze isifungo lamadodana ka-Israyeli wathi, “Ngempela uNkulunkulu uzalikhulula. Lapho-ke libowathwala amathambo ami lisuke lawo kule indawo.”"},{"book":"U-Eksodasi","chapter":"13","verse":"20","text":"Sebesukile eSukhothi bayamisa e-Ethamu indawo egudlene lenkangala."},{"book":"U-Eksodasi","chapter":"13","verse":"21","text":"Emini uThixo wahamba phambi kwabo ngensika yeyezi ebahola endleleni yabo, kwathi ebusuku wabahola ngensika yomlilo ukubakhanyisela ukuze bahambe emini lebusuku."},{"book":"U-Eksodasi","chapter":"13","verse":"22","text":"Insika yeyezi emini loba insika yomlilo ebusuku kakuzange kusuke endaweni yakho phambi kwabantu."}]}