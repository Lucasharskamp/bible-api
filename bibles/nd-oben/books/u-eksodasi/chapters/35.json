{"data":[{"book":"U-Eksodasi","chapter":"35","verse":"1","text":"UMosi wabuthanisa isizwe sonke sako-Israyeli wathi kuso, “Lokhu yikho uThixo alilaye ukuba likwenze:"},{"book":"U-Eksodasi","chapter":"35","verse":"2","text":"Okwensuku eziyisithupha lizaqhuba imisebenzi, kodwa usuku lwesikhombisa luzakuba lusuku lwenu olungcwele, iSabatha lokuphumula kuThixo. Loba ngubani ozakwenza umsebenzi ngalolosuku kuzamele abulawe."},{"book":"U-Eksodasi","chapter":"35","verse":"3","text":"Lingabasi umlilo loba kungaphi elihlala khona ngosuku lweSabatha.”"},{"book":"U-Eksodasi","chapter":"35","verse":"4","text":"Ekhuluma lesizwe sonke sako-Israyeli uMosi wathi, “Lokhu yikho uThixo athe kwenziwe:"},{"book":"U-Eksodasi","chapter":"35","verse":"5","text":"Kulokho elilakho khiphani umnikelo kaThixo. Wonke ozimiseleyo ukuletha kuThixo umnikelo:"},{"book":"U-Eksodasi","chapter":"35","verse":"6","text":"intambo eziluhlaza, eziyibubende kanye lezibomvu; lelembu elicolekileyo,"},{"book":"U-Eksodasi","chapter":"35","verse":"7","text":"izikhumba zenqama eziphendulwe ngomphendulo obomvu kanye lezikhumba zezinyamazana eziqinileyo;"},{"book":"U-Eksodasi","chapter":"35","verse":"8","text":"amafutha e-oliva awokukhanyisa isibane,"},{"book":"U-Eksodasi","chapter":"35","verse":"9","text":"amatshe e-onikisi lamanye amatshe aligugu azathungelwa esembathweni semahlombe lesesifubeni."},{"book":"U-Eksodasi","chapter":"35","verse":"10","text":"Bonke abazingcitshi phakathi kwenu kumele beze bazokwenza konke lokho uThixo alaye ukuthi kwenziwe:"},{"book":"U-Eksodasi","chapter":"35","verse":"11","text":"ithabanikeli lethente lalo kanye lesisibekelo, ingwegwe, amathala, imithando enqumayo, izinsika lezisekelo;"},{"book":"U-Eksodasi","chapter":"35","verse":"12","text":"umtshokotsho wobufakazi lemijabo yawo kanye lesisibekelo esiyisihlalo somusa lekhetheni lokulisitha;"},{"book":"U-Eksodasi","chapter":"35","verse":"13","text":"itafula lemijabo yalo lezitsha zonke kanye lesinkwa esiNgcwele,"},{"book":"U-Eksodasi","chapter":"35","verse":"14","text":"uluthi lwesibane sokukhanyisa kanye lezitsha zalo, izibane lamafutha okukhanyisa,"},{"book":"U-Eksodasi","chapter":"35","verse":"15","text":"i-alithari lempepha lemijabo yalo, amafutha okugcoba abakhethiweyo kanye lempepha elephunga elimnandi,"},{"book":"U-Eksodasi","chapter":"35","verse":"16","text":"i-alithari leminikelo yokutshiswa leminxibo yokosa eyenziwe ngethusi, imijabo kanye lezitsha zalo zonke,"},{"book":"U-Eksodasi","chapter":"35","verse":"17","text":"amakhetheni eguma kanye lezinsika zalo lezisekelo, njalo lekhetheni lesango leguma,"},{"book":"U-Eksodasi","chapter":"35","verse":"18","text":"izikhonkwane zethente, ezethabanikeli kanye lezeguma, lamagoda azo,"},{"book":"U-Eksodasi","chapter":"35","verse":"19","text":"izembatho ezelukiweyo ezisetshenziswa ekuphatheni umsebenzi endaweni engcwele, zonke izembatho ezingcwele zika-Aroni umphristi kanye lezembatho zamadodana akhe abazisebenzisayo emsebenzini wobuphristi.”"},{"book":"U-Eksodasi","chapter":"35","verse":"20","text":"Ngemva kwalokho isizwe sonke sako-Israyeli sasuka phambi kukaMosi,"},{"book":"U-Eksodasi","chapter":"35","verse":"21","text":"kwathi wonke umuntu owayezimisele lowayefuqwa yinhliziyo waletha umnikelo kuThixo ukuze usetshenziswe ethenteni lokuhlangana lakuzo zonke inkonzo zalo, kanye lakuzembatho ezingcwele."},{"book":"U-Eksodasi","chapter":"35","verse":"22","text":"Bonke ababezimisele, abesilisa labesifazane ngokufanayo, baletha izinto zokucecisa ezemihlobo ngemihlobo ezenziwe ngegolide: izipenede, amacici, indandatho kanye lazozonke izinto zokucecisa. Bonke baletha igolide labo kwaba ngumnikelo wokuzunguzwa phambi kukaThixo."},{"book":"U-Eksodasi","chapter":"35","verse":"23","text":"Wonke umuntu owayelentambo eziluhlaza, eziyibubende, ezibomvu kumbe ilembu elicolekileyo, kumbe uboya bembuzi, izikhumba zenqama eziphendulwe ngomphendulo obomvu loba izikhumba zenyamazana zolwandle wakuletha."},{"book":"U-Eksodasi","chapter":"35","verse":"24","text":"Labo ababeleminikelo yesiliva kumbe eyethusi bayiletha njengomnikelo kuThixo, kanti laye wonke umuntu owayelezigodo zesihlahla somʼakhakhiya ezazingasetshenziswa kuloba yiwuphi umsebenzi, waziletha."},{"book":"U-Eksodasi","chapter":"35","verse":"25","text":"Wonke owesifazane olobuciko bokweluka waletha ayekweluke ngezandla zakhe, intambo eziluhlaza, eziyibubende lezibomvu kumbe ilembu elicolekileyo."},{"book":"U-Eksodasi","chapter":"35","verse":"26","text":"Kanjalo bonke abesifazane ababezimisele futhi belobuciko beluka ngoboya bembuzi."},{"book":"U-Eksodasi","chapter":"35","verse":"27","text":"Abakhokheli baletha amatshe aligugu e-onikisi kanye lamanye njalo amatshe aligugu ukuthi athungelwe emahlombe lasesifubeni sesembatho."},{"book":"U-Eksodasi","chapter":"35","verse":"28","text":"Baletha njalo leziyoliso kanye lamafutha e-oliva awokukhanyisa lawokugcoba abakhethiweyo kanye lempepha elephunga elimnandi."},{"book":"U-Eksodasi","chapter":"35","verse":"29","text":"Bonke abako-Israyeli abesilisa labesifazane ababezimisele baletha iminikelo ngokukhululeka kuThixo ukuze kwenziwe yonke imisebenzi uThixo ayelaye uMosi ukuthi bayenze."},{"book":"U-Eksodasi","chapter":"35","verse":"30","text":"Ngalokho uMosi wathi kwabako-Israyeli, “Khangelani, uThixo usekhethe uBhezaleli indodana ka-Uri, indodana kaHuri, owesizwe sikaJuda,"},{"book":"U-Eksodasi","chapter":"35","verse":"31","text":"njalo usemgcwalise ngoMoya kaNkulunkulu, ukuhlakanipha, ukuqedisisa kanye lolwazi ekwenzeni yonke imisebenzi yobungcitshi"},{"book":"U-Eksodasi","chapter":"35","verse":"32","text":"ukuba adwebe ngobungcitshi isimo sezinto ezizabazwa ngegolide, isiliva kanye lethusi,"},{"book":"U-Eksodasi","chapter":"35","verse":"33","text":"ukubaza amatshe lokuwamisa, ukubaza izigodo njalo enze yonke imisebenzi yomuntu oleminwe lobungcitshi."},{"book":"U-Eksodasi","chapter":"35","verse":"34","text":"Njalo usenike uBhezaleli kanye lo-Oholiyabhi indodana ka-Ahisamakhi, owesizwe sikaDani ulwazi ekufundiseni abanye."},{"book":"U-Eksodasi","chapter":"35","verse":"35","text":"UThixo usebagcwalise ngobuciko bokwenza yonke imihlobo yemisebenzi njengezingcitshi, abadwebi kumbe ababumbi bezinto ezingathungwa kumbe ezingabazwa, abathungi beziceciso zentambo eziluhlaza, eziyibubende lezibomvu kanye lamalembu acolekileyo, labeluki, bonke bezingcitshi ezilolwazi olukhulu lababumbi bezinto ezingathungwa kumbe ezingabazwa."}]}