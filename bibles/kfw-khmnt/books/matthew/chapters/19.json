{"data":[{"book":"Matthew","chapter":"19","verse":"1","text":"Jisu'n hiwa rakip ngaihi arilsuo pha, Galilee mathaanna halli Jordan tuidung raalkhat tiangnga kaom Judea ramtiang aleisi."},{"book":"Matthew","chapter":"19","verse":"2","text":"Mipui katamtak in ama inheijui, halli khawakhan inmani aleimindam."},{"book":"Matthew","chapter":"19","verse":"3","text":"Pharisee lekkhat in chong rakelli ama surnasik akoolla inheiwa, “Angmekhat jarra miring inkhat in anumei kha ama lungdouwa inthenpuisik hi eini sina Dan in azootbe?”"},{"book":"Matthew","chapter":"19","verse":"4","text":"Jisu'n aleimasang, “Inphutna makheiya Kanaboolpa in pasal khat-um numeisa abool tihi nangni'n Pathian chong inthiang khan lateel makchube?"},{"book":"Matthew","chapter":"19","verse":"5","text":"Pathian in ati, ‘Hiwajarra pasal inkhat in anu li apa mathaanta halli anumeile inchunsik eii, halli inmani innikha pumkhat inhong esik eii,’ Inphut 2:24"},{"book":"Matthew","chapter":"19","verse":"6","text":"Khawa jarra inmani inni ekhaimujei, takkha inkhat bitkha in ejei. Pathian in iminchun jeikha, mi inkhat in khoithen marase.”"},{"book":"Matthew","chapter":"19","verse":"7","text":"Pharisee ngai'n amadiang inleirakel, “Angtiyame, hanle, Moses in inthenpuina chongmajia kha pasalpa in anumei diang pe-inlang inthenpuiro tia chongpeii ileipe?” Innidan 24:2-4; Matt 5:31"},{"book":"Matthew","chapter":"19","verse":"8","text":"Jisu'n inmani diang aleiti, “Nangni ningmalung ningminngar jarra Moses in nangnidiang ningnumei ngai inthenpui acha tia inazootpi kha eii, Takkha inphutna achu kha lei-emak."},{"book":"Matthew","chapter":"19","verse":"9","text":"Kei'n nangnidiang kati, tuka-ang inkhat in anumei kha zool-inthai jarra eleiya inthenpuiya, halli numeisa khat aneirit inchu amakha zool-inthai athojei.” Matt 5:32; 1 Cor 7:10,11"},{"book":"Matthew","chapter":"19","verse":"10","text":"Asiamruoi ngai'n amadiang inleiti, “Hiwa omchanhi aruothar li anumei karra asuok inchu, inn kaneimak khan athadoom.”"},{"book":"Matthew","chapter":"19","verse":"11","text":"Jisu'n aleimasang, “Hiwa minchuna hi mirakip sik emak, takkha Pathian in ipe inmani ngaisik bit eii."},{"book":"Matthew","chapter":"19","verse":"12","text":"Ajarchu Mi ngai'n inn inneimakna jarra inteina om, lekkhat in anu wonsungnga atak inboolsa ah innei; lekkhat in miring ngai'n atak inbool; halli lekkhat in Marwaan Rengramsik ah inn kaneimak inom. Tuka-ang hiwa minchuna kazoot ngai'n hiwahi juirasu.”"},{"book":"Matthew","chapter":"19","verse":"13","text":"Mi lekkhat in naipang ngai chungnga akut aduongnga anipi nasik Jisu diang inhongruoi, takkha siamruoi ngai'n inmani kha inleiran."},{"book":"Matthew","chapter":"19","verse":"14","text":"Halli Jisu'n ati, “Naipang ngaikha kakoolla hongrasu nangni'n khapmaru, ajarchu marwaan Rengram hi hiwa ka-ang ngaita eii.”"},{"book":"Matthew","chapter":"19","verse":"15","text":"Ama'n inmani chungnga akut aduongpi halli khawa munna inphut asijei."},{"book":"Matthew","chapter":"19","verse":"16","text":"Enru, mi inkhat in Jisu diang ahongnga ati, “Ocha,” “Kei'n hektik kaneimak ringna kamunasik angkachang chuon katha khame kathosik?”"},{"book":"Matthew","chapter":"19","verse":"17","text":"Jisu'n aleimasang, “Angsikme nang in akatha chuon jarra ninarakel?” “Akatha mi inkhat bit aom, khachu hektik kaneimak ringna kha naluutzoot inchu chongpeii ngaikha juiro.”"},{"book":"Matthew","chapter":"19","verse":"18","text":"Jisu diang ama'n aleirakel, “Ang chongpeii ngai khame?”"},{"book":"Matthew","chapter":"19","verse":"19","text":"nanu li napa kaya ro; halli ni-indiang ni-inwaipui ngaikha nang in napumtak ni-inriang angnga minriang ro.” Suok 20:12; Innidan 5:16; Levi 19:18"},{"book":"Matthew","chapter":"19","verse":"20","text":"“Kei'n hiwa chongpeii rakip ngaihi kajuijei,” “Angme kei'n katho delsik?” tia ruotharpa in aleimasang."},{"book":"Matthew","chapter":"19","verse":"21","text":"Jisu'n amadiang aleiti, “Nang in puikatung na-ezoot inchu, si inlang nineirakip jojuorro halli sial kha sara ngaidiang juopero, halli marwaanna karei naneisik eii; hallikhan heiwaro, kei najuiro.”"},{"book":"Matthew","chapter":"19","verse":"22","text":"Ruotharpa in hiwa itihi ajetpha, ama'n malung poongtheiya asijei, ajarchu ama inchongthei alei eii."},{"book":"Matthew","chapter":"19","verse":"23","text":"Khawa suoli Jisu'n asiamruoi ngaidiang ati, “Kei'n inthiangnga kiril eii: inchong mi in marwaan Rengram kaluutsik hi intak."},{"book":"Matthew","chapter":"19","verse":"24","text":"Woikhat kei'n nangnidiang kati: mi inchong inkhat in Pathian Rengram kaluutsik neek achu salaileem inkhat in simphuoi kuorra iluut in abeidet.”"},{"book":"Matthew","chapter":"19","verse":"25","text":"Siamruoi ngai'n hiwa injetpha, inmani'n inthiangnga inleingak. halli, “Tume, ringna akamusik?” tia inmani'n inleirakel."},{"book":"Matthew","chapter":"19","verse":"26","text":"Jisu'n inmani diang enna aleimasang, “Hiwa hi miring ngaisik achu thomator emak, takkha Pathian inchu hiwarakip hi amator.”"},{"book":"Matthew","chapter":"19","verse":"27","text":"Khawa phakhan Peter in aleimasang. “Enro,” “Keini'n hiwarakip kinda ah nanuk kinnajui. Keinisik ang omme?”"},{"book":"Matthew","chapter":"19","verse":"28","text":"Jisu'n inmani diang ati, “Kei'n nangnidiang inthiangnga kiti eii khachu Miring Sapa in ama apoinale inruoiya Manmasituol Kathar khan ama reng in-ongna khan in-ong pha, nangni anakajui soomleini ngai um reng in-ongna khan ningla in-ong sik eii, halli Israel zaat soomleini ngaikha chong katansik ni-eii.” Matt 25:31; Luk 22:30"},{"book":"Matthew","chapter":"19","verse":"29","text":"Kei sik jarra, a-inn alei, a-u anai, anu apa emakli asa ngai kada mi rakip in tum rajakhat kheella amusik eii halli hektik kaboi ringkhuo kha inmusik eii."},{"book":"Matthew","chapter":"19","verse":"30","text":"Takkha makasa katamkhat in nuk inlatongsik eii, halli nukkatong ngai khan ma-inlasasik eii. Matt 20:16; Luk 13:30"}]}