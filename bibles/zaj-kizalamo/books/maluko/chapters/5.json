{"data":[{"book":"MALUKO","chapter":"5","verse":"1","text":"Yesu na wanahina zake wavika mwambu uyagwe wa Idilamba da Galilaya muisi ya Gelasi."},{"book":"MALUKO","chapter":"5","verse":"2","text":"Kipigiti kikija Yesu viyahumuluke muna ingalawa, munhu yali na vinyamkela kulawa kuna gamapanga hima kamwizila."},{"book":"MALUKO","chapter":"5","verse":"3","text":"Munhu ino kakala yokala kuna gamapanga, haduhu munhu yadahile kumfungiliza hata na mnyolo."},{"book":"MALUKO","chapter":"5","verse":"4","text":"Mianza bwando wamdaza gamagulu na makono gake na mhikwi na minyolo, ila kaitola iminyolo na kuzibena zimhikwi ziwamdazile mmagulu gake. Haduhu munhu yakalile na mbavu za kumgoga."},{"book":"MALUKO","chapter":"5","verse":"5","text":"Imisi na ikilo kakala yoembea mmapanga na m'vigongo yoguta nyangi na kuikanhakanha na mabwe."},{"book":"MALUKO","chapter":"5","verse":"6","text":"Viyamuwene Yesu yang'hali kutali, kamkimbilila, kamfugamila mavindi,"},{"book":"MALUKO","chapter":"5","verse":"7","text":"kaguta lwangi, kalonga, “Yesu, Mwana wa Mulungu Mkulu Ng'hani! Konilonda choni? Mtwaga da Mulungu, nokuyalalila, sambiungaze!”"},{"book":"MALUKO","chapter":"5","verse":"8","text":"Kalonga vino kwavija Yesu kakala yomulongela, “Kinyamkela, mulawe munhu ino!”Yesu komuhonya munhu yali na vinyamkela."},{"book":"MALUKO","chapter":"5","verse":"9","text":"Avo Yesu kamuuza, “Twaga jako dijo dilihi?”"},{"book":"MALUKO","chapter":"5","verse":"10","text":"Kagendelela kumuyalalila Yesu sambiyawawinge walawe muisi ija."},{"book":"MALUKO","chapter":"5","verse":"11","text":"Kukala na dale kulu da mitumbi behi na haja, woja hana ikigongo."},{"book":"MALUKO","chapter":"5","verse":"12","text":"Avo ivinyamkela wamuyalalila Yesu wolonga, “Tugale ha imitumbi, na utuleke tukaiingile.”"},{"book":"MALUKO","chapter":"5","verse":"13","text":"Yesu kawaleka wachole, na ivinyamkela wamulawa munhu ija na kuiingila imitumbi. Dale jose da imitumbi divikila alufu mbili, dihumuluka mdigema, dingila mdilamba na kudanganhikila mmazi."},{"book":"MALUKO","chapter":"5","verse":"14","text":"Wachunga wa imitumbi wakimbila, wabwililisa mbuli zija mkiwambo na mmigunda. Wanhu wachola kulola kija kilawilile."},{"book":"MALUKO","chapter":"5","verse":"15","text":"Viwavikile ha Yesu, wamona munhu ija yakalile na dale da vinyamkela, kakala hasi, kavala na yali na nzonzi zake, na wanhu wose wona bwembwe."},{"book":"MALUKO","chapter":"5","verse":"16","text":"Waja wagonile gaja wawalongela wanhu gaja gamulawilile ija imunhu yali na vinyamkela na mbuli za ija imitumbi."},{"book":"MALUKO","chapter":"5","verse":"17","text":"Avo wanhu wamulongela Yesu yasegele muundewa wao."},{"book":"MALUKO","chapter":"5","verse":"18","text":"Yesu viyakwelile mngalawa, ija imunhu yakalile na vinyamkela kaiyalala yomulongela, “Nolonda tuchole tose.”"},{"book":"MALUKO","chapter":"5","verse":"19","text":"Ila Yesu kamgomesa, kamulongela, “Genda hakae yako mmulango wako na uwalongele mbuli zose zayakutendele Mndewa na vija viyakonele bazi.”"},{"book":"MALUKO","chapter":"5","verse":"20","text":"Avo munhu ija kasegela kachola muna iviwambo longo dimwe vikemigwa Dekapoli, yopeta gaja Yesu gayamtendele. Na wanhu wose wahulike wakanganya ng'hani."},{"book":"MALUKO","chapter":"5","verse":"21","text":"Yesu kakwela kabili muingalawa, kabweleganya mwambu uyagwe wa idilamba, ako dale kulu da wanhu kudiilundize muimhwani dimzunguluka heyo."},{"book":"MALUKO","chapter":"5","verse":"22","text":"Mkulu imwe wa ing'anda ya nhambiko, yokemigwa Yailo, kavika. Viyamonile Yesu, kaibwanha hasi ha magulu gake,"},{"book":"MALUKO","chapter":"5","verse":"23","text":"kaiyalala kamulongela yomgong'ondeza, “Mndele wangu imdodo mtamu ng'hani. Avo izo umwikile makono gako yahone!”"},{"book":"MALUKO","chapter":"5","verse":"24","text":"Avo Yesu kachola nayo. Wanhu bwando wamkoleleza wakala wokiibabana nayo ng'ambu zose."},{"book":"MALUKO","chapter":"5","verse":"25","text":"Bahaja kukala na mtwanzi yakalile na utamu wa kutumika mkipigiti cha milao longo dimwe na mibili."},{"book":"MALUKO","chapter":"5","verse":"26","text":"Kakala yagangigwe na mafundi bwando, kasa hela zake zose, na utamu wake ugendelela kongezeka ng'hani."},{"book":"MALUKO","chapter":"5","verse":"27","text":"Viyahulike singilimo za Yesu, kengila mdidale da wanhu hachugu cha Yesu na kudikwasa valo jake."},{"book":"MALUKO","chapter":"5","verse":"28","text":"Kwavija kalonga munda kwa munda, “Nihakwasa vivalo vake, nohona.”"},{"book":"MALUKO","chapter":"5","verse":"29","text":"Bahaja kutumika kuleka, na kakiihulika mulukuli lwake kamba kahonyigwa utamu wake."},{"book":"MALUKO","chapter":"5","verse":"30","text":"Bahaja Yesu kavitanga kamba mhiko zimulawa, avo kawahindukila didale da wanhu kawauza, “Yalihi yakwasile vivalo vangu?”"},{"book":"MALUKO","chapter":"5","verse":"31","text":"Wanahina zake wamwidika, “Kowona wanhu viwakumemele, habali uuza yalihi yakukwasile?”"},{"book":"MALUKO","chapter":"5","verse":"32","text":"Ila Yesu kagendelela kulolesa, yamone yatendile vija."},{"book":"MALUKO","chapter":"5","verse":"33","text":"Mtwanzi ija kagatanga gaja gamulawilile, avo keza yogudema kuno yokona bwembwe, kaibwanha hasi ha magulu gake, kamulongela ikweli yose."},{"book":"MALUKO","chapter":"5","verse":"34","text":"Yesu kamulongela, “Mndele wangu, nhamanila yako ikuhonya. Genda mditindiwalo na utamu wako uhone.”"},{"book":"MALUKO","chapter":"5","verse":"35","text":"Yesu viyakalile yolonga vija, weza wasenga kulawa kung'anda ya Yailo wamulongela, “Mndele wako kadanganhika. Habali ugendelela kumgaza mkulufunzi?”"},{"book":"MALUKO","chapter":"5","verse":"36","text":"Yesu hagategeleze gaja iwasenga gawalongile, ila kamulongela Yailo, “Sambiudumbe, tamanila tu.”"},{"book":"MALUKO","chapter":"5","verse":"37","text":"Abaho, Yesu hamtogoze munhu yoyose yachole nayo ila Petulo, Yakobo, na Yohana ndugu yake Yakobo."},{"book":"MALUKO","chapter":"5","verse":"38","text":"Wavika hang'anda ya Yailo, Yesu kona kiyahiyahi na wanhu wolila na kulombokeza."},{"book":"MALUKO","chapter":"5","verse":"39","text":"Kengila mng'anda na kuwalongela, “Kiyahiyahi chose kino cha choni? Habali mulila? Mwana hadanganhike ino, ila kawasa!”"},{"book":"MALUKO","chapter":"5","verse":"40","text":"Wamseka, avo kawalava kunze wose, kawasola tata na mama wa imwana na wanahina zake wadatu, abaho, wengila kugati kuyatambalikigwe imwana."},{"book":"MALUKO","chapter":"5","verse":"41","text":"Kamgoga mkono na kumulongela, “Talita komu!” Nhegulo yake, “Mndele, nokulongela, lamuka!”"},{"book":"MALUKO","chapter":"5","verse":"42","text":"Kipigiti kikija ija imndele kenuka, kasonga kutembela, kwavija kakala na milao longo dimwe na mibili. Vigalawilile gano wanhu wakanganya ng'hani."},{"book":"MALUKO","chapter":"5","verse":"43","text":"Ila Yesu kawagomesa yowagong'ondeza, sambiwamulongele munhu yoyose, abaho, kawalongela, “Mgweleleni kinhu cha kuja.”"}]}