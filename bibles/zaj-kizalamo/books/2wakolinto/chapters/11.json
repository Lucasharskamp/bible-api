{"data":[{"book":"2WAKOLINTO","chapter":"11","verse":"1","text":"Nolonda munyazaganye muubozi wangu mdodo. Nyazaganyeni!"},{"book":"2WAKOLINTO","chapter":"11","verse":"2","text":"Nowonela migongo, migongo ya Mulungu, kwavija niilagana namwe msoligwe na mbigalo imwe, nimgwelele Kilisto muwe kamba mhambe hanawasa na mbigalo kumwake."},{"book":"2WAKOLINTO","chapter":"11","verse":"3","text":"Ila nodumba kamba vija nyoka viyam'vwizile Hawa na ubala wake, nzonzi zenu zokwagizwa kulawa muna ikweli na ung'azi wa kuilumba na Kilisto."},{"book":"2WAKOLINTO","chapter":"11","verse":"4","text":"Kwavija kamba munhu yoyose yeheza na kumpeta Yesu iyagwe na sio ino itumpetile tweye, na mweye mom'bokela goya, na mom'bokela loho iyagwe mbali na ija imum'bokele, na moubokela usenga uyagwe mbali na uja umuutogole."},{"book":"2WAKOLINTO","chapter":"11","verse":"5","text":"Nokwagiza nie sili mdodo ng'hani kubanza wano wakemigwe “watumigwa wakulu wa Kilisto.”"},{"book":"2WAKOLINTO","chapter":"11","verse":"6","text":"Nie si munhu nifundizigwe kulonga, ila nna ilimu. Twika kweli ino hakimwagaia kumwenu mmbuli zose."},{"book":"2WAKOLINTO","chapter":"11","verse":"7","text":"Nitenda vilozo avija viniihumuluse hasi mwenyego giladi mweye mwinuligwe uchana, kwavija niupeta Usenga Unogile wa Mulungu kumwenu bila maliho?"},{"book":"2WAKOLINTO","chapter":"11","verse":"8","text":"Kamba vija niwabokonya wanhu wayagwe wamtogole Kilisto mkubokela misango yao giladi niwasang'hanikile mweye."},{"book":"2WAKOLINTO","chapter":"11","verse":"9","text":"Na kipigiti vinikalile na mweye na vinikalile bule kinhu, simtamanile munhu yoyose, kwavija wanhu wamtogole Kilisto walawile muisi ya Makedonia wangwelela vinhu vose vinilondile. Nie mwenyego niitenda sambiniwatamanile mweye mmbuli yoyose, na nogendelela kutenda avo."},{"book":"2WAKOLINTO","chapter":"11","verse":"10","text":"Kweli kamba kweli ya Kilisto ili mgati yangu, haduhu munhu muisi ya Akaya yondayavudalize kuitopa kuno kuniitopa."},{"book":"2WAKOLINTO","chapter":"11","verse":"11","text":"Habali? Kwavija siwanogele mweye? Mulungu kavimanya kamba niwanogela."},{"book":"2WAKOLINTO","chapter":"11","verse":"12","text":"Na kino kinitenda nogendelela kukitenda giladi niwavudalize awo wozahila kilamso cha kuitopa kamba sang'hano yao ilinga kamba yetu tweye."},{"book":"2WAKOLINTO","chapter":"11","verse":"13","text":"Kwavija awo wokiitopa kamba avo iwo watumigwa wa Kilisto wa uvwizi, watumigwa vizenzeleganye, wokiigalula wenyego woneke kamba watumigwa wa Kilisto."},{"book":"2WAKOLINTO","chapter":"11","verse":"14","text":"Ino sio mbuli ya mkanganyo! Hata Mwenembago kaigalula mwenyego kamba msenga wa Mulungu wa kuulanga wa mulangaza."},{"book":"2WAKOLINTO","chapter":"11","verse":"15","text":"Avo sio mbuli ya mkanganyo kamba na watumigwa zake vivija wahaigalula wenyego kamba watumigwa walibule uzenzeleganye. Hakimambukizo, wolihigwa gaja galingile na sang'hano zao."},{"book":"2WAKOLINTO","chapter":"11","verse":"16","text":"Nobwelela, munhu sambiyagelegeze kamba nie na m'bozi, ila yahagelegeza avo, yanitogole nie kamba m'bozi giladi na nie vivija niitope kidogo."},{"book":"2WAKOLINTO","chapter":"11","verse":"17","text":"Kija kinilonga sambi sio kija Mndewa chaalondile nie nilonge. Mmbuli ino ya kuitopa nolonga kamba munhu m'bozi."},{"book":"2WAKOLINTO","chapter":"11","verse":"18","text":"Kwavija wanhu bwando wokiitopa kamba viwotenda wanhu wa ulumwengu, avo na nie nokiitopa."},{"book":"2WAKOLINTO","chapter":"11","verse":"19","text":"Mweye wenyego mwa wabala ng'hani, kileka mana mowazaganya goya wabozi!"},{"book":"2WAKOLINTO","chapter":"11","verse":"20","text":"Modaha kumwazaganya munhu yoyose yowagela muunyakadala, ama yowabokonya vinhu venu, ama yowabulunya, ama yokiitenda heyo kuwa mkulu kumwenu, ama yowatoa kofi mdikanza."},{"book":"2WAKOLINTO","chapter":"11","verse":"21","text":"Nokona kinyala nolonga kamba tukala tunyekile ng'hani mmbuli zino!"},{"book":"2WAKOLINTO","chapter":"11","verse":"22","text":"Hewo Waeblania? Na nie vivija na Mueblania. Hewo Waislaeli? Na nie vivija na Muislaeli. Hewo walawa lukolo lwa Ablaham? Na nie vivija nolawa lukolo lwa Ablaham."},{"book":"2WAKOLINTO","chapter":"11","verse":"23","text":"Hewo watumigwa wa Kilisto? Nolonga kamba munhu yali na luwege. Nie na mtumigwa wa Kilisto yanogile ng'hani. Nisang'hana sang'hano ndala ng'hani, mianza bwando nigeligwa mkifungo, mianza bwando nilanhigwa ng'hani, nisungulila ifa mianza bwando."},{"book":"2WAKOLINTO","chapter":"11","verse":"24","text":"Kwa Wayahudi nilanhigwa mianza mitano mbalati malongo mane kulava imwe,"},{"book":"2WAKOLINTO","chapter":"11","verse":"25","text":"mianza midatu nitoigwa na mbalati, mwanza umwe nitoigwa na mabwe, mianza midatu nibenekelwa na ngalawa, ikilo na misi nikala nikogelela m'bahali."},{"book":"2WAKOLINTO","chapter":"11","verse":"26","text":"Mmianza yangu bwando nikala mmwangalo wa mizanda, na nikala mmwangalo wa mibokonyi, nikala mmwangalo wa wanhu wa isi yangu mwenyego, na mmwangalo wa wanhu wa isi ziyagwe. Nikala mmwangalo wa wanhu wa m'viwambo, na mmwangalo wa muluwala, na mmwangalo wa bahali na mmwangalo kulawa mwa wanhu wavwizile kumtogola Kilisto."},{"book":"2WAKOLINTO","chapter":"11","verse":"27","text":"Nisang'hanizwa sang'hano ndala, na mianza bwando nigonelela. Nikala na nzala na ng'hilu. Mianza bwando nikala bule mandia, nikala bule hanhu ha kuwasa, na nikala bule vivalo."},{"book":"2WAKOLINTO","chapter":"11","verse":"28","text":"Na uhaleka mbuli zose ziyagwe, mazua gose na mdihekaheka da kija kinilondigwa kutenda sama ya wanhu wose wamtogole Kilisto."},{"book":"2WAKOLINTO","chapter":"11","verse":"29","text":"Kamba munhu yahalegela, na nie vivija nolegela. Kamba munhu yahalongozigwa kutenda vilozo, na nie nokona giogio."},{"book":"2WAKOLINTO","chapter":"11","verse":"30","text":"Kamba nihalonda niitope, basi noitopela vinhu vija vilagusa haja hanilegele."},{"book":"2WAKOLINTO","chapter":"11","verse":"31","text":"Mulungu na Tata wa Mndewa Yesu, ayo yolondigwa kuyenzigwa milongo yose, kovimanya kamba nie sivwiza."},{"book":"2WAKOLINTO","chapter":"11","verse":"32","text":"Mdiwambo da Damaski, mkulu yali hasi ya mndewa Aleta kawimiliza ulwivi lwa idiwambo da Damaski giladi yanigoge nie."},{"book":"2WAKOLINTO","chapter":"11","verse":"33","text":"Ila nihumuluswa mkigelo kubitila mdizonzo da kiwambaza na kuhonyokwa na makono gake."}]}