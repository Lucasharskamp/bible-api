{"data":[{"book":"Matayo","chapter":"25","verse":"1","text":"“Naho, Useuta wa kwembingu nauligane na wandele mlongo, waguhile taa zawo, niyo waita kumgoja msola."},{"book":"Matayo","chapter":"25","verse":"2","text":"Washano mwe wadya nendile ni wahezi, washano wendaga ni wabala."},{"book":"Matayo","chapter":"25","verse":"3","text":"Wadya wahezi waguha taa zawo, mna hawaguhile na mavuta ya kongezeza."},{"book":"Matayo","chapter":"25","verse":"4","text":"Mna wadya wabala waguha mavuta mwe supa hamwenga ne zita zawo."},{"book":"Matayo","chapter":"25","verse":"5","text":"Kwaviya msola kakawa ukwiza, woseni niyo wahitilwa ni ntongo."},{"book":"Matayo","chapter":"25","verse":"6","text":"“Mna chilo gati, niyo kwatenda na lwasu, Sunguzani, sunguzani, msozi eza, hitani mkamhokele!"},{"book":"Matayo","chapter":"25","verse":"7","text":"Wandele woseni mlongo niyo wenuka wamalanya taa zawo."},{"book":"Matayo","chapter":"25","verse":"8","text":"Wadya wahezi wawagamba wadya wabala, ‘Chihunguzizeni wavuta wadodo kwaviya taa zetu zafifiya.’"},{"book":"Matayo","chapter":"25","verse":"9","text":"Mna wadya wabala wawahitula, ‘Bule’ ‘hayachinte kwa suwe na nyuwe. Mkadaha hitani kwamaduka, mkagule.’"},{"book":"Matayo","chapter":"25","verse":"10","text":"Ivyo weze waite kokugula, msola niyo eza, wadya wendile ahadya wengila hamwenga no msola kwe nyinka, ulwivi niyo lwavugalwa."},{"book":"Matayo","chapter":"25","verse":"11","text":"“Vikaheza weza wadya wandele awatuhu, wagamba, ‘Zumbe, zumbe! Chivugwile!’"},{"book":"Matayo","chapter":"25","verse":"12","text":"Ahitula agamba, ‘Nawagambilani chindedi, nyuwe siwamanyize.’ ”"},{"book":"Matayo","chapter":"25","verse":"13","text":"Yesu akomeleza, “Elo chelezani, kwaviya hammanyize zuwa hegu saa."},{"book":"Matayo","chapter":"25","verse":"14","text":"“Mwe chipindi icho Useuta wa kwembingu nawikale sa vino. Kwendaga na mntu akunga atambe, awetanga wandima wakwe, aika ugoli wakwe kwawo wamsinyize."},{"book":"Matayo","chapter":"25","verse":"15","text":"Amwinka hela shano, mtuhu hela mbili, mtuhu hela imwenga, chila mntu saviya nguvu ananazo. Niyo atamba."},{"book":"Matayo","chapter":"25","verse":"16","text":"Aho Yudya enkigwe hela shano ahalawa, niyo azidamanyiza mayombe, zamwingiziza ntuhu shano."},{"book":"Matayo","chapter":"25","verse":"17","text":"Seivyo yudya ahokele hela mbili, zamwingiziza ntuhu mbili."},{"book":"Matayo","chapter":"25","verse":"18","text":"Mna yudya enkigwe hela imwenga niyo aita aisimbila hasi, aifisa ihela ya zumbe dyakwe."},{"book":"Matayo","chapter":"25","verse":"19","text":"“Yeze yomboke mazuwa yalozize zumbe dya wadya wandima niyo auya, awauza ivyo wazidamanyize ndima."},{"book":"Matayo","chapter":"25","verse":"20","text":"Eza yudya mndima enkigwe hela shano, enkiza hela shano ntuhu, akagamba, ‘Zumbe, waikaga kwangu hela shano.’ ‘Kaula! Hela shano zongezekele.’"},{"book":"Matayo","chapter":"25","verse":"21","text":"Zumbe dyakwe dya mgamba, ‘N ivyedi, weye mndima ywedi na mchindedi, kutenda mkanuni kwa vijeche, nahutende msinyi ywa vilozize, utende na chinyemi na zumbe dyako!’ ”"},{"book":"Matayo","chapter":"25","verse":"22","text":"“Yudya mndima enkigwe hela mbili niyo eza, agamba, ‘Zumbe, nakwika hela mbili kwangu. Kaula! Hela mbili zongezekela.’"},{"book":"Matayo","chapter":"25","verse":"23","text":"Zumbe ywakwe amgamba, N ivyedi, mndima ywedi na mchindedi. ‘Kutenda mkanuni kwa vijeche, nahutende msinyi ywa vilozize, ingila utende na chinyemi hamwenga na zumbe dyako!’ ”"},{"book":"Matayo","chapter":"25","verse":"24","text":"“Niyo eza yudya enkagwa hela imwenga, agamba, ‘Zumbe, nasibunkula kugamba weye wi mdala, weye walozola hwi handile, na kuchisanya hadya hwi mwaganise."},{"book":"Matayo","chapter":"25","verse":"25","text":"Ivyo sogoha, niyo naifisa ihela yako hasi ho msanga. Kaula! Guha ivyako.’ ”"},{"book":"Matayo","chapter":"25","verse":"26","text":"Niyo Zumbe dyakwe amhitula, “ ‘Weye wi mndima wihiye naho mbwa! Kuvimanya kugamba miye nalozola hantu sihandile nakuchisanya hadya simwaganise mbeyu?"},{"book":"Matayo","chapter":"25","verse":"27","text":"Ivyo, naukaungwa wigale hela yangu kwa wadya wakuliha liba, nasiza kuguha ihela yangu na vijenyelekele."},{"book":"Matayo","chapter":"25","verse":"28","text":"Ivyo, hela iyo, mwinkeni yudya mta hela mlongo."},{"book":"Matayo","chapter":"25","verse":"29","text":"Kwaviya chila mta chintu nenkigwe, na kongezezwa vitendese, mna hena, chiya ananacho nacho na ahokwe."},{"book":"Matayo","chapter":"25","verse":"30","text":"Na mndima yudya hekuwagila, mduleni hale kuse kwe chiza, uko nakutenda na ndilo na kusiginta meno.’"},{"book":"Matayo","chapter":"25","verse":"31","text":"“Aho Mwana ywa Mntu neze no ukulu wakwe, hamwenga na wandima wa kwembingu wose wakukile nawatende naye, nekale mwe chigoda chakwe cho useuta."},{"book":"Matayo","chapter":"25","verse":"32","text":"Wantu wose mwe zisi zose, na wadugane houso wakwe, naye na awapagule wantu saviya mdimi akupagula ngoto na mbuzi."},{"book":"Matayo","chapter":"25","verse":"33","text":"Naike ngoto ntendele yakwe ya kulume, na mbuzi ntendele ya kumoso."},{"book":"Matayo","chapter":"25","verse":"34","text":"Akaheza Seuta na awagambe wadya wekulume kwakwe, ‘Soni, nyuwe mjimbikwe ni Tate! Hokelani useuta mwikiwe kukongela nkongo mo kuumbwa kwe isi."},{"book":"Matayo","chapter":"25","verse":"35","text":"Nendaga na sala, mninka nkande, nendaga na nchilu mwaninkaga mazi, nendaga mjeni, mwanihokelaga,"},{"book":"Matayo","chapter":"25","verse":"36","text":"nani mwazi niyo mwanivisa, nendaga mnyonje, mwezaga kunikaula, nendaga mwedijeleza, mwezaga kunitalamkila.’"},{"book":"Matayo","chapter":"25","verse":"37","text":"“Wantu wawoneke wedi nawamhitule, Zumbe, ni chipindi chihi chakuwonaga una sala niyo chakwinka nkande, hegu nauna nchilu niyo chakuywesa?"},{"book":"Matayo","chapter":"25","verse":"38","text":"Ni ini naho chakuonaga wi mjeni, niyo chakuhokela, hegu wi mwazi niyo chakuvika?"},{"book":"Matayo","chapter":"25","verse":"39","text":"Ni ini chakuwonaga wi mnyonje, hegu mwechifungo, niyo cheza kukukaula?"},{"book":"Matayo","chapter":"25","verse":"40","text":"Seuta nawahitule, ‘Nawagambilani chindedi, ivyo muwadamanyize wamwe mwa awo walukolo wangu wadodo, mnitendela miye!’"},{"book":"Matayo","chapter":"25","verse":"41","text":"“Akajika nawagambe wadya we komkono wakwe wa kumoso, ‘Halaweni ho uso wangu, nyuwe mligitwe! Hitani ko moto wa mazuwa yose, ekiwe Mwavu na wandima wakwe!"},{"book":"Matayo","chapter":"25","verse":"42","text":"Nendaga nasala, hamninkile nkande, nendaga na nchilu, hamninkile mazi,"},{"book":"Matayo","chapter":"25","verse":"43","text":"Nendaga mjeni, hamnihokele, nendaga mwazi, hamnivisize, nendaga mnyonje na mwechifungo, mna hamwizile kunikaula.’"},{"book":"Matayo","chapter":"25","verse":"44","text":"“Nawamhitule, ‘Zumbe, ni ini chakuonaga una sala hegu nchilu, hegu mjeni, hegu wi mwazi, hegu wi mnyonje, hegu mwechifungo, hachikusankanile?’"},{"book":"Matayo","chapter":"25","verse":"45","text":"Seuta na awahitule, ‘Nawagambilani chindedi, ivyo hemkumtendela yumwenga mwa wano wakuwazwa wadodo, hamnitendele miye.’"},{"book":"Matayo","chapter":"25","verse":"46","text":"Wano nawegalwe kwe kanto dya mazuwa yose, mna wadya wawoneke wedi kulongozi kwa Chohile nawengile mo ujima wa mazuwa yose.”"}]}