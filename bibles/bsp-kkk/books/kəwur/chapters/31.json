{"data":[{"book":"Kəwur","chapter":"31","verse":"1","text":"Kɔ MARIKI oloku Musa:"},{"book":"Kəwur","chapter":"31","verse":"2","text":"«Mənəŋk iwe Betsalel tewe tɔn, wan ka Uri, wansɔ ka Hur, wəka kusuŋka ka Yuda."},{"book":"Kəwur","chapter":"31","verse":"3","text":"Ilas kɔ amera ŋa Kanu ntɛ tɔŋsɔŋɛ pəcɛrŋɛ, pəsɔk domp, pəcərɛ yɛbəc fəp mɔ,"},{"book":"Kəwur","chapter":"31","verse":"4","text":"ɛncərɛ kəpər yɛbəc ya kɛma, ya gbeti kɔ ya kɔpər,"},{"book":"Kəwur","chapter":"31","verse":"5","text":"kəpat ka masar momotər-motər kɔ kəsɛt mi dəfərɛm, kəpat ka tɔk, kɔ dɛcɛrəŋ da yɛbəc fəp."},{"book":"Kəwur","chapter":"31","verse":"6","text":"Isɔŋ kɔ wəmar nwɛ ɔyɔnɛ Oholiyab wan ka Ahisamak wəka kusuŋka ka Dan, k'isɔŋ sɔ afum alɔma dɛcɛrəŋ. Ŋa ŋ'andekɔ bɛrɛnɛ kəbəc ka tɔkɔ isom əm mɔ fəp:"},{"book":"Kəwur","chapter":"31","verse":"7","text":"Kəyɛfɛ ka aŋgbancan ŋɛbəpɛnɛ kɔ Kanu kəbəp ka kaŋkəra nkɛ kəyɔ walakɛ wa sede sa danapa da MARIKI k'aka Yisrayel mɔ, kəkɔ afɛŋk ŋɔsɔksɛ kiciya, kɔ yogbuŋsərɛnɛ ya daŋgbancan,"},{"book":"Kəwur","chapter":"31","verse":"8","text":"kəlɛk amɛsa kɔ yogbuŋsərɛnɛ ya ŋi, pɛdɛtɛ səlamp pa kɛma kəsoku pɛs, kəbəp ka yogbuŋsərɛnɛ ya pi, tetek pɔcɔfɛ MARIKI suray,"},{"book":"Kəwur","chapter":"31","verse":"9","text":"tetek toloŋnɛ pa pɔcɔl pɔcɔf kɔ yogbuŋsərɛnɛ ya pi, kəsamp kɔ pɛcəmɛnɛ pa ki,"},{"book":"Kəwur","chapter":"31","verse":"10","text":"yamos ya dəKanu ya Aruna wəloŋnɛ kɔ yuruya yɔn nyɛ ŋande kəcbɛrnɛ kɔ ŋandebəc'em-ɛ."},{"book":"Kəwur","chapter":"31","verse":"11","text":"Moro mɔbɔy kɔ labundɛ dobotu ambɔnc da aŋgbip ŋosoku, acɛrǝŋ ŋalompəs yi pəmɔ tɔkɔ isom əm ti mɔ.»"},{"book":"Kəwur","chapter":"31","verse":"12","text":"Kɔ MARIKI oloku Musa:"},{"book":"Kəwur","chapter":"31","verse":"13","text":"«Məloku aka Yisrayel: Nəde nəcleləs dɔsɔk da kəŋesəm dem, tendeyɔnɛ ina kɔ nəna aka Yisrayel dacɔ tɛgbɛkərɛ haŋ dɛtɛmp kɔ dɛtɛmp da yuruya yonu, ti tendesɔŋɛ ŋacərɛ a in'ɔyɔnɛ MARIKI mmɛ mɔŋsɔkəs nu, nəyɔnɛ afum aŋɛ apus'em mɔ."},{"book":"Kəwur","chapter":"31","verse":"14","text":"Nəde nəcleləs dɔsɔk da kəŋesəm ndɛ ampusɛ MARIKI mɔ, bawo dɔsɔk dopus dɔ nnɔ nəyi mɔ. Nwɛ o nwɛ ɔntɔleləs di mɔ, mɛnɛ padif kɔ. Fum nwɛ o nwɛ ɛmbəc tɛbəc dɔsɔk dadɔkɔ mɔ, aŋwurɛ kɔ aka Yisrayel dacɔ."},{"book":"Kəwur","chapter":"31","verse":"15","text":"Nəde nəcbəc mata camət-tin, mba simiti tataka ta camət-mɛrəŋ tɔyɔnɛ dɔsɔk da kəŋesǝm ndɛ ampusɛ MARIKI mɔ. Fum nwɛ o nwɛ ɛmbəc dɔsɔk da kəŋesəm dadɔkɔ mɔ, mɛnɛ padif kɔ."},{"book":"Kəwur","chapter":"31","verse":"16","text":"Pəmar aka Yisrayel ŋaleləs dɔsɔk da kəŋesəm. Ŋacəmɛ sariyɛ sa di darəŋ dɛtɛmp kɔ dɛtɛmp, tɔyɔnɛ tɛcaŋsɛ ta danapa da tɛm o tɛm."},{"book":"Kəwur","chapter":"31","verse":"17","text":"Tɛgbɛkərɛ tantɛ tendeyi oŋ ina k'aka Yisrayel dacɔ tɛm o tɛm. Bawo mata camət-tin mɔ MARIKI ɛnabəc antɔf kɔ kɔm, tataka ta camət-mɛrəŋ k'ɛsak yɛbəc, k'eŋesəm.»"},{"book":"Kəwur","chapter":"31","verse":"18","text":"Ntɛ MARIKI elip kəlok-lokər Musa nde tɔrɔ ta Sinayi mɔ, k'ɔsɔŋ Musa walakɛ wa masar mɛrəŋ wa sede nwɛ nkɔn MARIKI ɛnacicɛ mɛlər mɔn mɔ."}]}