{"data":[{"book":"WAEBLANIA","chapter":"12","verse":"1","text":"Kwavija vutuzungulukwe na dale kulu da wasindila kamba dino, avo natwike hamgwazo kila kinhu kituzuila na kila kilozo kitunamata himahima, na tukimbile na mwazaganyo mkimbilo Mulungu uyawikile haulongozi wetu."},{"book":"WAEBLANIA","chapter":"12","verse":"2","text":"Meso getu gamulole Yesu, heyo yawile waichanduso na waikimambukizo mnhamanila yetu. Sama ya deng'ho diyekiligwe kuja kuyakalile yochola, kawazaganya msalaba bila kugelegeza kinyala chake. Sambi kakala hasi kumkono wa ukulume wa kigoda cha undewa cha Mulungu."},{"book":"WAEBLANIA","chapter":"12","verse":"3","text":"Mgelegezeni ayo yazaganye ubezi kamba uno kulawa mwa wanhu wene vilozo, giladi sambimdonhe na kubogoyoka umoyo."},{"book":"WAEBLANIA","chapter":"12","verse":"4","text":"Kuiyoha kumuiyoha sama ya kuvilema vilozo hamunaiyoha kuvikila kudanganhika."},{"book":"WAEBLANIA","chapter":"12","verse":"5","text":"Na muisemwa mbuli za kuwagangamiza Mulungu ziyawalongele mweye kamba wanage?"},{"book":"WAEBLANIA","chapter":"12","verse":"6","text":"Kwavija Mndewa komzuma munhu yoyose yamnogele,"},{"book":"WAEBLANIA","chapter":"12","verse":"7","text":"Yazaganyeni gaja gomgaya kamba tata viyomtoa mwanage. Migayo yenu yolagusa kamba Mulungu kowatendela vija vilondigwa kuwatendela wanage. Vino hana mwana yalekile kulanhigwa na tataake?"},{"book":"WAEBLANIA","chapter":"12","verse":"8","text":"Kamba hulanhigwe kamba viwali wana zake wose, basi nhegulo yake gweye huli mwanage wa ikweli, ila kwa mwana wa halamu."},{"book":"WAEBLANIA","chapter":"12","verse":"9","text":"Tata zetu wa kiunhu wotulanha na towahishimila, avo tolondigwa tumuhishimile ng'hani Tata wetu wa muloho giladi tuwe na ugima!"},{"book":"WAEBLANIA","chapter":"12","verse":"10","text":"Tata zetu wa kiunhu watulanha mkipigiti kiguhi, kamba viwonile vinoga kumwao, ila Mulungu kotulanha sama ya kutulondela tweye ganogile, giladi tuupate ung'azi wake."},{"book":"WAEBLANIA","chapter":"12","verse":"11","text":"Tuhalanhigwa, tokona usungu mkipigiti kija na sio umwilile. Ila kwa vovose vija, kumwande awo walanhigwe wohuna nhunza ya kukala ukazi wa kuwa bule uzenzeleganye uli na tindiwalo."},{"book":"WAEBLANIA","chapter":"12","verse":"12","text":"Avo, inuleni makono genu gadonhile, na gageleni mhiko mavindi genu gogudema!"},{"book":"WAEBLANIA","chapter":"12","verse":"13","text":"Gendeleleni kutembela mnzila igoloke giladi yali na mgulu ulemale sambiyasiguke ila yahonyigwe.12:13 Mbuli zino zolawa mkitabu cha LONZI 4:26."},{"book":"WAEBLANIA","chapter":"12","verse":"14","text":"Kaleni na wanhu wose mditindiwalo, na mkale ukazi ung'alile, kwavija haduhu munhu yondayamone Mndewa kamba hakalile vino."},{"book":"WAEBLANIA","chapter":"12","verse":"15","text":"Teganyeni sambim'bweleganye kuchugu kulawa mngekewa ya Mulungu. Munhu sambiyagaluke m'biki wa usungu, ukula na kusongeza migayo bwando ilawa muna isumu uulinayo."},{"book":"WAEBLANIA","chapter":"12","verse":"16","text":"Sambikuwe na munhu mgoni ama yaleka kumnogela Mulungu kamba Esau, ayo sama ya mandia ga laka imwe, kaguza hanhu ha uhazi wa kuvumbuka wa ichanduso."},{"book":"WAEBLANIA","chapter":"12","verse":"17","text":"Kamba vum'vitangile, hakimambukizo viyalondile kuhala motelo zino, kalemigwa, kwavija hapatile nafasi ya kuvileka vilozo vake, hata kamba kaizahila na mahozi."},{"book":"WAEBLANIA","chapter":"12","verse":"18","text":"Mweye ham'bitile kuna Idigongo da Sinai didaha kukwasika, dikwaka moto, na ham'bitile mdiziza, ham'bitile mdigiogio na mdikukuzumbi,"},{"book":"WAEBLANIA","chapter":"12","verse":"19","text":"ham'bitile kuna imhalati ilila, na ham'bitile kuna idizwi ajo wanhu wahadihulika hawalonda kudihulika kabili kamba wanhu wa Islaeli viwabitile."},{"book":"WAEBLANIA","chapter":"12","verse":"20","text":"Kwavija hawadahile kwazaganya ndagizi iwagweleligwe, ilonga, “Hata kamba mng'onyo yahakikwasa ikigongo, kolondigwa yatoigwe na mibwe mbaka yadanganhike.”12:20 Mbuli zino zolawa mkitabu cha KUHALAWA 19:12-13."},{"book":"WAEBLANIA","chapter":"12","verse":"21","text":"Mbuli zija zoneka zikala zidumbiza ng'hani avo Musa kalonga, “Nie nogudema na nokona bwembwe!”12:21 Mbuli zino zolawa mkitabu cha NG'HUMBUKILA YA TOLATI 9:19."},{"book":"WAEBLANIA","chapter":"12","verse":"22","text":"Ila mweye m'bita kuna Idigongo da Sayuni, m'bita Yelusalemu ya kuulanga, wambo da Mulungu mwene ugima, na m'bita mmaalufu kwa maalufu ga wasenga wa Mulungu wa kuulanga mumting'hano umemile ndeng'helelo."},{"book":"WAEBLANIA","chapter":"12","verse":"23","text":"M'bita mdale da wana wa udele wa Mulungu, awo matwaga gao gandikigwe kuulanga, na m'bita ha Mulungu, ayo yowatagusa wanhu wose, na m'bita muloho wa wanhu walibule uzenzeleganye yali kuulanga ayo sambi yatendigwe yaleke kuhungula hanhu."},{"book":"WAEBLANIA","chapter":"12","verse":"24","text":"M'bita ha Yesu, ayo yali mgombelezi wa lagano da isambi, na m'bita mmulopa umizigwe, uja ulonga mbuli zinogile kubanza mbuli za mulopa wa Abeli."},{"book":"WAEBLANIA","chapter":"12","verse":"25","text":"Avo, teganyeni, sambimuleme kumtegeleza ayo yolonga namwe. Awo walemile kumtegeleza ayo yawalongele usenga wa Mulungu muulumwengu hawahonyokwe, avo kamba na tweye tuhamuhindukila kisogo ayo yolonga kulawa kuulanga hatuhonyokwa."},{"book":"WAEBLANIA","chapter":"12","verse":"26","text":"Kipigiti kija dizwi jake ditigisa isi, ila sambi keka kilagano yolonga, “Noitigisa isi mwanza wa ikabili na sio isi iiyeka ila vivija na ulanga.”12:26 Mbuli zino zolawa mkitabu cha HAGAI 2:6."},{"book":"WAEBLANIA","chapter":"12","verse":"27","text":"Ulonzi uno ulonga, “mwanza wa ikabili,” wolagusa kamba vinhu vilumbigwe votigiswa na kusegezwa, avo vinhu vondavileke kutigisigwa vosigala."},{"book":"WAEBLANIA","chapter":"12","verse":"28","text":"Avo natulave hewela, kwavija tobokela undewa uja haudaha kutigisika. Natumuheweze Mulungu na kumtambikila mnzila yondaimnogele na hishima na kidumbo."},{"book":"WAEBLANIA","chapter":"12","verse":"29","text":"Kwavija Mulungu wetu iyo moto usakaza.12:29 Mbuli zino zolawa mkitabu cha NG'HUMBUKILA YA TOLATI 4:24."}]}