{"data":[{"book":"3 Yohane","chapter":"1","verse":"1","text":"Nene imbala nokwandikila ghweghwe Gayo, yanikunoghela mna ukweli."},{"book":"3 Yohane","chapter":"1","verse":"2","text":"Sale yangu, nokulombela pfinu pfako pfighende ghoya na uwe mghima, ka muhe wako pfaughendelela ghoya."},{"book":"3 Yohane","chapter":"1","verse":"3","text":"Tsandeng'elela ng'ani hanihulike ndughu wangi iwatsile hano na kunongela pfaukindilisa ukweli na pfaughendelela kukala mne ukweli."},{"book":"3 Yohane","chapter":"1","verse":"4","text":"Kuduhu ichinu ichinideng'elesa ng'ani kubita kuhulika ka wanangu wokala mne ukweli."},{"book":"3 Yohane","chapter":"1","verse":"5","text":"Sale yangu, ghweghwe kwa wakutogholighwa mne sang'ano tsuwasang'anila wandughu, ghendoghendo kwa wahenza."},{"book":"3 Yohane","chapter":"1","verse":"6","text":"Iwanu awo walilongela kanisa lya hano mbuli tse unoghelo wako. Kutsotenda ghoya ung'awapfila waghendelele ne ghumwanza ghwawo kwa inzila iimnoghela Imulungu."},{"book":"3 Yohane","chapter":"1","verse":"7","text":"Mana wakwandusa ghumwanza ghwawo mne ukumsang'anila Kiristu bila kubokela chinu kulawa kwe iwanu ing'awommanya Imulungu."},{"book":"3 Yohane","chapter":"1","verse":"8","text":"Twetwe Wakiristu twobamighwa kuwapfila iwanu ka wano, ili tusang'ane nawo kwaajili ye ukweli."},{"book":"3 Yohane","chapter":"1","verse":"9","text":"Tsanilyandikila ibaluwa kanisa, lekeni Diyotelefe, iyobama yawe chilongotsi, kolema ghendo kutuhulikitsa."},{"book":"3 Yohane","chapter":"1","verse":"10","text":"Ning'atsa nitsogheka mwatsi ghose ghayatendile, aghala ghehile ghayatulongile na ghayotubangitsila! Kuya yeye kolemagha kuwabokela wandughu wayetu, pfipfila kowaghoma awala iwobama kuwabokela, na kowawinga kulawa mne kanisa."},{"book":"3 Yohane","chapter":"1","verse":"11","text":"Sale yangu, uleke kuwinza ghehile, ila ughawinze ghanoghile. Imunu wowose iyotenda ghanoghile kolawa kwe Imulungu. Na imunu wowose iyotenda ghehile ng'amwonile bae Imulungu."},{"book":"3 Yohane","chapter":"1","verse":"12","text":"Iwanu wose wolonga ghoya mbuli tsa Demetiriyo, na ukweli nawo wolonga pfipfo. Pfipfila twetwe wose twolonga pfinoghile mbuli tsake, naghwe kwomanya ka twolongesa."},{"book":"3 Yohane","chapter":"1","verse":"13","text":"Tsang'ala ne tsimbuli nyingi tsa kuwalongela, lekeni sibama bae kukwandikila."},{"book":"3 Yohane","chapter":"1","verse":"14","text":"Nololela kukwona sambi, kuya tutsolonga chihanga kwa chihanga."},{"book":"3 Yohane","chapter":"1","verse":"15","text":"Ukale tseghamba."}]}