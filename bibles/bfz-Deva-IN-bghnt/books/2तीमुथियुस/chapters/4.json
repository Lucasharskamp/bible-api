{"data":[{"book":"2 तीमुथियुस","chapter":"4","verse":"1","text":"आँऊ तुसा खे परमेशर और यीशु मसीह खे गवा करी की जेस जिऊँदे और मरे रेया रा न्याय करना और तेसरे राजे रे रुपो रे राज्य करने आऊणे री याद दलाई कि चेतावणी देऊँआ"},{"book":"2 तीमुथियुस","chapter":"4","verse":"2","text":"कि परमेशरो रे वचनो रा प्रचार कर। बखत और बेबखत सदा त्यार रओ, सबी प्रकारा री सईन शीलता और शिक्षा साथे ल़वामे दे और बक और समजया।"},{"book":"2 तीमुथियुस","chapter":"4","verse":"3","text":"कऊँकि एड़ा बखत आऊणा कि लोका खरा उपदेश नि सईणा, और आपणी मन पसंद गल्ला खे सुणने और तिना ते खुश ऊणे खे आपू खे बऊत उपदेशक कट्ठे करी लणे।"},{"book":"2 तीमुथियुस","chapter":"4","verse":"4","text":"तिना लोका सच्चाई नि सुणनी पर मनकड़न्त काणियां पाँदे मन लगाणा।"},{"book":"2 तीमुथियुस","chapter":"4","verse":"5","text":"पर तूँ सबी गल्ला ते सावधान रओ, प्रभुए खे दु:ख सईन करी लओ, सुसमाचार प्रचारो रा काम कर और आपणी सेवा पूरी कर।"},{"book":"2 तीमुथियुस","chapter":"4","verse":"6","text":"आँऊ ये आज्ञा तुसा खे इजी खे देऊँआ कि मेरी जिन्दगी और परमेशरो रा काम पईले ई खत्म ऊणे लगी रा कऊँकि आऊँ जाणूंआ कि मेरी मौत नेड़े ए।"},{"book":"2 तीमुथियुस","chapter":"4","verse":"7","text":"आऊँ अच्छी लड़ाई लड़ी चुकी रा, मैं आपणी दौड़ पूरी करी ली री, आऊँ आखरी तक विश्वासो जोगा बणेया रा रया।"},{"book":"2 तीमुथियुस","chapter":"4","verse":"8","text":"एबे प्रभुए स्वर्गो रे माखे एक मुकट राखी राखेया, कऊँकि मैं धार्मिकता ते जिन्दगी जि राखी। आसा रा प्रभु यीशु मसीह जो तर्मी न्याय करने वाल़ा ए, जेबे से न्याय करने वापस आऊणा तेस दिने माखे से मुकुट देणा। पर सिर्फ आँऊ ई से निए जेसखे से इनाम मिलणा बल्कि हर एकी खे जो तेसरे वापस आऊणे रा बेसब्रिया साथे इन्तजार करने लगी रे।"},{"book":"2 तीमुथियुस","chapter":"4","verse":"9","text":"तुसे फटाफट मांगे आऊणे री कोशिश करो।"},{"book":"2 तीमुथियुस","chapter":"4","verse":"10","text":"कऊँकि देमासे एसा दुनिया री गल्ला खे प्यारी जाणी की आऊँ छाडीता रा और थिस्सलुनीके नगरो खे चली गा रा और क्रेसकेंस गलातिया प्रदेशो खे और तीतुस दलमतिया प्रदेशो खे चली गा रा।"},{"book":"2 तीमुथियुस","chapter":"4","verse":"11","text":"बस लूका ई मां साथे ए। जेबे तूँ आएगा तो मरकुसो खे बी आपू साथे लयी आया, कऊँकि सेवा खे से मेरे बऊत कामो राए।"},{"book":"2 तीमुथियुस","chapter":"4","verse":"12","text":"तुखिकुस मैं इफिसुस नगरो खे पेजी ता रा।"},{"book":"2 तीमुथियुस","chapter":"4","verse":"13","text":"आऊँदे बखते मेरा कोट बी लंदे आया जो आऊँ त्रोआस नगरो रे करपुसो रे गे छाडी आयी रा, और मेरी कताबा खास करी की चर्मपत्र लयी की आया।"},{"book":"2 तीमुथियुस","chapter":"4","verse":"14","text":"सिकन्दर ठठेरे मां साथे बऊत बुराईया करी राखिया। प्रभुए तेसखे तेसरे बुरे कामो रे मुताबिक फल देणा।"},{"book":"2 तीमुथियुस","chapter":"4","verse":"15","text":"तूँ आपू बी तेसते सावधान रओ, कऊँकि तिने म्हारी शिक्षा रा बऊत बिरोद कित्तेया।"},{"book":"2 तीमुथियुस","chapter":"4","verse":"16","text":"जेबे आँऊ पईली बार आपणे बचाव खे कचैरिया रे गया था तेस बखते मां साथे कोई नि था बल्कि आऊँ सबी छाडीता था। आँऊ प्रार्थना करूँआ कि परमेशरो खे तिना इजी रा लेखा नि देणा पड़ो।"},{"book":"2 तीमुथियुस","chapter":"4","verse":"17","text":"पर प्रभु मेरा मददगार रया और माखे सामर्थ दित्ती, ताकि मेरे जरिए सुसमाचारो रा पूरा-पूरा प्रचार ओ और सब दूजी जाति सुणी लो और तिने आऊँ मौता ते बचाया।"},{"book":"2 तीमुथियुस","chapter":"4","verse":"18","text":"और प्रभुए आऊँ हर बुरे कामो ते छुड़ाणा और आपणे स्वर्गो रे राज्य रे बचाई की पऊँछाणा, तेसरी ई महिमा जुगो-जुगो तक ऊँदी रओ। आमीन्।"},{"book":"2 तीमुथियुस","chapter":"4","verse":"19","text":"बईण प्रिस्किल्ला और तेसा रा लाड़ा अक्विला और उनेसिफुरूसो रे कराने खे मेरा नमस्कार।"},{"book":"2 तीमुथियुस","chapter":"4","verse":"20","text":"इरास्तुस कुरिन्थुस नगरो रे रई गा और मैं त्रुफिमुस मिलेतुस नगरो रे छाडीता कऊँकि से बमार था।"},{"book":"2 तीमुथियुस","chapter":"4","verse":"21","text":"ठण्डी ते पईले आऊणे री कोशिश कर। यूबूलुस, पूदेंस, लीनुस और कलौदिया और सब विश्वासी पाईया रा ताखे नमस्कार।"},{"book":"2 तीमुथियुस","chapter":"4","verse":"22","text":"आँऊ प्रार्थना करूँआ कि प्रभु तेरी आत्मा साथे रओ, तुसा पाँदे कृपा ऊँदी रओ।"}]}