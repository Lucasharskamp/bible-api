{"data":[{"book":"Maliki","chapter":"13","verse":"1","text":"Yesu hayang'ali yolawa kunze kwe ing'anda ye Imulungu, yumwe wa imwanang'ina wake kamlongela, “Mlangulitsi, ulole ghamabwe na tsing'anda pfatsinoghile!”"},{"book":"Maliki","chapter":"13","verse":"2","text":"Yesu kamwidika, “Apfi kwotsona tsing'anda tsino ng'ulu? Ng'alitsolekighwa libwe mchanya mwe libwe lingi, chila limwe litsakwasighwa hasi.”"},{"book":"Maliki","chapter":"13","verse":"3","text":"Yesu tsakakala mchidando mwa Chidunda cha Mitseituni, kumwambu kwe ing'anda ye Imulungu. Petiri, Jakobu, Yohane ne Andereya wamghutsa hawakalile waliyeka."},{"book":"Maliki","chapter":"13","verse":"4","text":"“Utulongele, agha ghose ghatsolawila tsuwachi? Na kutsakuwa na chitango chachi agha ghose haghatsolawila?”"},{"book":"Maliki","chapter":"13","verse":"5","text":"Yesu kawalongela, “Mwalangitse, imunu aleke kuwaghutsukila."},{"book":"Maliki","chapter":"13","verse":"6","text":"Iwanu wengi watsakutsa kwa taghwa lyangu, watsolonga, ‘Nene nayeye!’ na watsowaghutsukila iwanu wengi."},{"book":"Maliki","chapter":"13","verse":"7","text":"Namwe hamtsohulika ng'ondo na mbuli tsa ng'ondo, mleke kupfuka. Ipfinu apfo pfobamighwa pfilawile, ila utsighilo ung'ali kutsa."},{"book":"Maliki","chapter":"13","verse":"8","text":"Iwanu we isi watsetowa ne iwanu wa isi ingi, undewa utsetowa ne undewa ungi, ne isi itsoking'isika chila hanu, na kutsolawila nzala ng'ulu. Agha ghose ghatsakuwa ka mwanduso wa usungu we kweleka."},{"book":"Maliki","chapter":"13","verse":"9","text":"“Namwe mwalangitse! Mtsoghoghighwa na kughalighwa mne libaratsa. Mtsotowighwa mne tsing'anda tsa ukulombela. Mtsakwima hambele he iwabala na iwandewa kwaajili yangu kuwalongela mbuli tsinoghile."},{"book":"Maliki","chapter":"13","verse":"10","text":"Na Imbuli Inoghile ye Imulungu yobamighwa kupetighwa mne tsiisi tsose."},{"book":"Maliki","chapter":"13","verse":"11","text":"Hawatsowaghogha na kuwaghala kune libaratsa, mleke ukwalangula cha ukulonga. Mlonge chochose chila chamtsakwing'ighwa, kwaapfila si mwemwe bae yamlonga, ila Ghumuhe Mwenzeluka."},{"book":"Maliki","chapter":"13","verse":"12","text":"Ndughu katsomlapfa ndughu yake yakomighwe, na aba katsomlapfa imwanaghe yakomighwe. Iwana watsowalema na kuwakoma aba na mai tsawo."},{"book":"Maliki","chapter":"13","verse":"13","text":"Iwanu wose watsowahila kwa taghwa lyangu, ila ayula yoghendelela mbaka usighilo katsokombolighwa."},{"book":"Maliki","chapter":"13","verse":"14","text":"“Hamtsakwona lideso lima hanu hang'alibamighwa kwima bae. (Imunu iyosoma amanye) Awala iwali mne isi ya Yudeya watsumile mpfidunda."},{"book":"Maliki","chapter":"13","verse":"15","text":"Imunu wowose iyali mkano aleke kuhulumka hasi, au kwingila mng'anda kulapfa ichinu chochose kunze."},{"book":"Maliki","chapter":"13","verse":"16","text":"Na yula iyali kumghunda aleke kuya ukaye kusola ghamaghwanda ghake."},{"book":"Maliki","chapter":"13","verse":"17","text":"Watsoghaya ng'ani iwapinga wane tsiinda ne iwapinga iwakong'etsa mne ghamatsuwa agho!"},{"book":"Maliki","chapter":"13","verse":"18","text":"Mlombe agho ghaleke kulawila msimu wa chipfeghetsi!"},{"book":"Maliki","chapter":"13","verse":"19","text":"Kwaapfila ghamatsuwa agho kutsakuwa na maghayo ighang'ali ghalawile kulawa mwanduso, Imulungu hayalumbile isi yose, mbaka sambi, na ng'aghatsolawila keli!"},{"book":"Maliki","chapter":"13","verse":"20","text":"Na ka Imtwatsa ng'ahungutse bae ghamatsuwa agho, kuduhu imunu ang'adahile kukombolighwa. Lekeni kwaajili ye iwanu wake iyawasaghule, kahungutsa ghamatsuwa agho."},{"book":"Maliki","chapter":"13","verse":"21","text":"“Mne ghamatsuwa agho, imunu wowose ang'awalongela, ‘Lola, Kiristu kahano!’ au ‘Kakula!’ Mleke kumtoghola."},{"book":"Maliki","chapter":"13","verse":"22","text":"Kwaapfila watsolawila tsina Kiristu wa ughutsu na manabii wa ughutsu. Watsotenda ipfinzonza ne ipfitango na kuwaghutsukila hata wala iwasaghulighwe ne Imulungu, ka yodahika."},{"book":"Maliki","chapter":"13","verse":"23","text":"Mwalangitse! Niwalongela chila ichinu ichitsolawila."},{"book":"Maliki","chapter":"13","verse":"24","text":"“Lekeni mna ghamatsuwa agho ahala maghayo aghatsomala, litsua litsakuwa ne ichisi, lwetsi ng'alutsolapfa ghumwanga bae,"},{"book":"Maliki","chapter":"13","verse":"25","text":"tsinondo tsitsolaghala kulawa mlanga, na ngupfu tsa kulanga tsitsohighitsighwa."},{"book":"Maliki","chapter":"13","verse":"26","text":"Baho iwanu watsomwona Imwana we Imunu kakutsa mne ghamawingu kwe ingupfu ng'ulu na utunitso."},{"book":"Maliki","chapter":"13","verse":"27","text":"Naye katsowatuma wamalaika wake kuwasola awala iyawasaghule mne isi yose, kulawa ubali umwe mbaka ubali ungi!"},{"book":"Maliki","chapter":"13","verse":"28","text":"“Mwilangulitse imbuli ino kulawa mne mbiki ghwa mtini. Ghamaputila ghake haghakuwa madeke na kwandusa kutula, mwomanya chihangatsi cha habehi."},{"book":"Maliki","chapter":"13","verse":"29","text":"Pfipfila hamtsakona agha ghose gholawila, mmanye Imwana we Imunu kahabehi ghendo."},{"book":"Maliki","chapter":"13","verse":"30","text":"Nowalongela ghendo, iwanu wa mweleko ghuno ng'awatsoluta bae mbaka agha ghose ghalawile."},{"book":"Maliki","chapter":"13","verse":"31","text":"Kulanga ne isi pfitsoluta, ila mbuli tsangu ng'atsitsoluta bae."},{"book":"Maliki","chapter":"13","verse":"32","text":"“Kuduhu iyomanya litsuwa lila wala saa ila. Hata wamalaika wa kulanga wala Imwana ng'awomanya, ila Imulungu yaliyeka iyomanya."},{"book":"Maliki","chapter":"13","verse":"33","text":"Mwalangitse, mkale meso kwaapfila ng'ammanya bae itskughwa tsuwachi."},{"book":"Maliki","chapter":"13","verse":"34","text":"Yeghala ne imunu yokile na kuwaleka iwatumwa wake, chila yumwe ne isang'ano yake. Kuya kamlaghitsa imkalitsi wa libani akale meso."},{"book":"Maliki","chapter":"13","verse":"35","text":"Apfo mkale meso, kwaapfila ng'ammanya bae yane ing'anda yatsakuya tsuwachi, kakuya nemihe, nechilo, ijogholo hayatsakwika, au nemitondotondo."},{"book":"Maliki","chapter":"13","verse":"36","text":"Ka kakuya kwa kwidukitsa, aleke kuwapfika muwasa."},{"book":"Maliki","chapter":"13","verse":"37","text":"Achino chaniwalongela, niwalongela iwanu wose. ‘Mwalangitse!’ ”"}]}