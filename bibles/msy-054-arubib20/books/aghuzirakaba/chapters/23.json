{"data":[{"book":"Aghuzir Akaba","chapter":"23","verse":"1","text":"Nɨ aperagha ikia gumazir aruar mam koma api, egh nɨ dagher me nɨ danɨngamimra nɨghnɨgh, dagheba apir arazir aghuimɨn gɨn mangɨ."},{"book":"Aghuzir Akaba","chapter":"23","verse":"2","text":"Egha nɨ puv apir gumazim, nɨ uan ifongiam abɨragh."},{"book":"Aghuzir Akaba","chapter":"23","verse":"3","text":"Egh nɨ gumazir aruar kamɨn dagher aghuiba bagh puv ivizivighan markɨ. Da nɨ gifaraghtɨ, nɨ arazir a ifongezir puvatɨzim damigham."},{"book":"Aghuzir Akaba","chapter":"23","verse":"4","text":"Nɨ dagɨaba bar izɨvazir gumazimɨn mɨn otivsɨ pamten ingaran markɨ. Nɨ nɨghnɨzir aghuim ikɨva, egh kamaghɨn damuan kogham."},{"book":"Aghuzir Akaba","chapter":"23","verse":"5","text":"Nɨ dagɨar avɨriba inightɨ, da zuamɨra gɨvagham. Dagɨaba gɨvaghamin arazim, mati kuarazir isam avɨziba ikia mɨghegha bar isɨn mar ghu."},{"book":"Aghuzir Akaba","chapter":"23","verse":"6","text":"Nɨ gumazir uan bizibar suighavghɨra dar anogorozim ko daman markɨ. Egh nɨ an dagher aghuim bagh ivizivighan markɨ."},{"book":"Aghuzir Akaba","chapter":"23","verse":"7","text":"Nɨ a ko damɨtɨ a kamaghɨn nɨ mɨkɨmam, “Nɨ izɨ, uan ifongiamɨn gɨn mangɨ taba ua dar amɨ.” Egha a guizbangɨra mɨgeir puvatɨ. A uan nɨghnɨzimɨn aven nɨ damamin dagheba an ada amɨsefe."},{"book":"Aghuzir Akaba","chapter":"23","verse":"8","text":"Eghtɨ nɨ gumazir kamɨn arazim gɨfogh, egh dagher amezir kabar mighsɨ damuam. Eghtɨ nɨn asuir akar nɨ a mɨkemeziba, da pura gɨvagham."},{"book":"Aghuzir Akaba","chapter":"23","verse":"9","text":"Nɨ gumazir nɨghnɨzir aghuiba puvatɨzim ko mɨkɨman markɨ. Nɨ nɨghnɨzir aghuim a danɨngam, a bar aghuagham."},{"book":"Aghuzir Akaba","chapter":"23","verse":"10","text":"Bar fomɨra me nguazibar mɨtaghiniaba arɨki, ezɨ nɨ mɨtaghniar kabagh isɨvaghan markɨ. Egh nɨ ameboghfeziar oveaghuezibar boribar nguaziba inian markɨ."},{"book":"Aghuzir Akaba","chapter":"23","verse":"11","text":"Ezɨ Ikiavɨra Itir God uabɨ mati borir kabar anabar gumazimɨn mɨn, men akurvaghamin ingangarim iti. Egh a kotiabar aven men akurvaghsɨ bar gavgavigh ikiam."},{"book":"Aghuzir Akaba","chapter":"23","verse":"12","text":"Me nɨn sure damutɨ, nɨ bar deraghvɨra suren akar aghuibar suiragh. Egh nɨ deraghvɨra fofozir aghuim itir akaba baragh."},{"book":"Aghuzir Akaba","chapter":"23","verse":"13","text":"Nɨ borim akɨrsɨ, a mɨsoghsɨ atiatingan markɨ. Nɨ aghorimɨn a mɨsogh, an aremeghan kogham."},{"book":"Aghuzir Akaba","chapter":"23","verse":"14","text":"Guizbangɨra, bizir kam an akuraghtɨ, a Gumazamizir Oveaghuezibar Nguibamɨn mangɨghan kogham."},{"book":"Aghuzir Akaba","chapter":"23","verse":"15","text":"Nan borim, nɨ nɨghnɨzir aghuim ko fofozim inightɨ, nan navim bar deragham."},{"book":"Aghuzir Akaba","chapter":"23","verse":"16","text":"Eghtɨ nɨ guizɨn akam mɨkɨmtɨ, nan navir averiam bar akuegham."},{"book":"Aghuzir Akaba","chapter":"23","verse":"17","text":"Nɨ gumazir arazir kurabagh amibar arazibagh ifongeghan markɨ. Nɨ zurara gavgavigh Ikiavɨra Itir Godɨn atiating an apengan ikɨ."},{"book":"Aghuzir Akaba","chapter":"23","verse":"18","text":"Nɨ kamaghɨn damuva, egh nɨ gɨn dughiar aghuim bativam, egh nɨ zuamɨram oveghan kogham."},{"book":"Aghuzir Akaba","chapter":"23","verse":"19","text":"Nan borim, nɨ nan akam baragh, nɨghnɨzir aghuim iniam. Egh uan daroriba deraghvɨra dagh nɨghnɨgh."},{"book":"Aghuzir Akaba","chapter":"23","verse":"20","text":"Egh nɨ puv wainɨn dɨpaba apir gumazamiziba ko puv apir gumazamiziba ko poghan markɨ."},{"book":"Aghuzir Akaba","chapter":"23","verse":"21","text":"Guizbangɨra, wainɨn dɨpaba apa onganizir gumazamiziba ko puv apir gumazamiziba, me bar onganarazibagh amir gumazamizibar otivigham. Ezɨ gumazir apava puram akuim, a dughiar otevimra korotiar bɨaghireziba uan mɨkarzim avam."},{"book":"Aghuzir Akaba","chapter":"23","verse":"22","text":"Nɨ uan afeziar nɨ gamizɨ nɨ datɨrɨghɨn itim, nɨ an akam baragh. Egh nɨn amebam ghurightɨ, nɨ a bakɨnɨghnɨgh an aghuaghan markɨ."},{"book":"Aghuzir Akaba","chapter":"23","verse":"23","text":"23:23 Aghuzir Akaba 4:5-7; Matyu 13:44Egh nɨ guizɨn arazim ko, nɨghnɨzir aghuim ko, suren akaba ko, fofozir igharazir maba bagh gavgavigh da inigh. Egh nɨ arazir kaba makunan markɨ."},{"book":"Aghuzir Akaba","chapter":"23","verse":"24","text":"Guizbangɨra, gumazim nɨghnɨzir aghuim ikia arazir aghuimɨn gɨn zui, ezɨ an afeziam bizir kam bagha bar akonge."},{"book":"Aghuzir Akaba","chapter":"23","verse":"25","text":"Nɨ arazir aghuir kabar gɨn mangɨtɨ, nɨn afeziam ko amebar nɨ batezim, aningɨn navimning bar deragh bar akuegham."},{"book":"Aghuzir Akaba","chapter":"23","verse":"26","text":"Nan borim, nɨ deraghvɨra nan akam baragh nan arazibar gansɨ bar akongegh."},{"book":"Aghuzir Akaba","chapter":"23","verse":"27","text":"Guizbangɨra, tuavimɨn amizim ko, amizir pam ikia gumaziba isava akuim, aning mati mozir bar konezim."},{"book":"Aghuzir Akaba","chapter":"23","verse":"28","text":"Ezɨ amizir kamaghɨn amim, okɨmakɨar amizimɨn mɨn gumaziba bagha mɨzua gara iti. Egha a gumazir avɨribagh etuima me uan amuiba ataghɨrasi."},{"book":"Aghuzir Akaba","chapter":"23","verse":"29","text":"Gumazir manaba osɨmtɨzir ekiaba ikia, egha uari uarir apangkufi? Ezɨ gumazir manaba puvɨra mɨgɨa mɨdoroziba forima da otifi? Ezɨ gumazir manabar mɨkarziba duaba puram otiva isi? Ezɨ gumazir manabar damaziba zuraram men aghefi?"},{"book":"Aghuzir Akaba","chapter":"23","verse":"30","text":"Kar gumazir wainɨn dɨpar avɨriba ko dɨpar onganir maba saram apiba, kar merara."},{"book":"Aghuzir Akaba","chapter":"23","verse":"31","text":"Guizbangɨra, wain ganganir aghuim gamua, kavɨn aven angazangarim ikia, nɨn kuarɨghmɨzimɨn dera. Egh nɨ wain ateghtɨ a nɨ gekuan markɨ."},{"book":"Aghuzir Akaba","chapter":"23","verse":"32","text":"Nɨ anemegh, gɨn kamaghɨn uabɨ baragham, a mati kuruzim nɨ givizima an imezim nɨn mɨkarzimɨn aven ghu."},{"book":"Aghuzir Akaba","chapter":"23","verse":"33","text":"Eghtɨ nɨn nɨghnɨzim ikuvightɨ, nɨ suam, nɨ bizir igharagha garibar gari. Egh nɨ pura bizir onganir igharazibav kɨmam."},{"book":"Aghuzir Akaba","chapter":"23","verse":"34","text":"Egh nɨ dakusɨ, nɨ uabɨ baragh, mati nɨ kurimɨn dɨpenim gisɨn itima ana ongarimɨn ghua nɨ isa vong ko vongɨn nɨ akuri."},{"book":"Aghuzir Akaba","chapter":"23","verse":"35","text":"Egh nɨ kamaghɨn mɨkɨmam, “Me na mɨsozi, kɨ orazir puvatɨ. Manmagh amizɨ kɨ dɨkavizir puvatɨ? Kɨ dɨkavigh ua dɨpar onganitam ramasa.”"}]}