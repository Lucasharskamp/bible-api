{"data":[{"book":"ІСАІ","chapter":"60","verse":"1","text":"Паўстань, сьвяціся, Ерусаліме; бо прыйшло сьвятло тваё, і слава Гасподняя ўзышла над табою."},{"book":"ІСАІ","chapter":"60","verse":"2","text":"Бо вось, цемра пакрые зямлю, і змрок народы; а над табою зазьзяе Гасподзь, і слава Яго зьявіцца над табою."},{"book":"ІСАІ","chapter":"60","verse":"3","text":"І прыйдуць народы да сьвятла твайго, і цары - да зьзяньня, якое ўзыходзіць над табою."},{"book":"ІСАІ","chapter":"60","verse":"4","text":"Падымі вочы твае і паглядзі навокал: усе яны зьбіраюцца і ідуць да цябе: сыны твае здалёк ідуць і дачок тваіх на руках нясуць."},{"book":"ІСАІ","chapter":"60","verse":"5","text":"Тады ўбачыш і зарадуешся, і затрымціць і расхінецца сэрца тваё, бо багацьце мора зьвернецца да цябе, здабытак народу прыйдзе да цябе."},{"book":"ІСАІ","chapter":"60","verse":"6","text":"Мноства вярблюдаў пакрые цябе - драмадэры з Мадыяма і Эфы; усе яны з Савы прыйдуць, прынясуць золата і ладан і ўзьвесьцяць славу Гасподнюю."},{"book":"ІСАІ","chapter":"60","verse":"7","text":"Усе авечкі Кідарскія будуць сабраныя да цябе; бараны Нэваёцкія паслужаць табе: узыдуць на алтар Мой ахвяраю спадабанаю, і Я праслаўлю дом славы Маёй."},{"book":"ІСАІ","chapter":"60","verse":"8","text":"Хто гэта ляціць, як воблакі, і як галубы - да галубятняў сваіх?"},{"book":"ІСАІ","chapter":"60","verse":"9","text":"Так, Мяне чакаюць выспы і наперадзе іх - караблі Фарсіскія, каб перавезьці сыноў тваіх здалёк і зь імі срэбра іхняе і золата іхняе, у імя Госпада Бога твайго і Сьвятога Ізраілевага, бо Ён праславіць цябе."},{"book":"ІСАІ","chapter":"60","verse":"10","text":"Тады сыны іншаземцаў будавацьмуць сьцены твае, і цары іхнія - будуць служыць табе; бо ў гневе Маім Я пабіваў цябе, а ва ўпадабаньні Маім буду мілажальны да цябе."},{"book":"ІСАІ","chapter":"60","verse":"11","text":"І заўсёды будуць адчынены брамы твае, зачыняцца ня будуць ні ўдзень, ні ўначы, каб прыносілі табе здабытак народаў і прыводзілі цароў іхніх."},{"book":"ІСАІ","chapter":"60","verse":"12","text":"Бо народ і царства, якія не захочуць служыць табе, - загінуць, і такія народы цалкавіта вынішчацца."},{"book":"ІСАІ","chapter":"60","verse":"13","text":"Слава Лівана прыйдзе да цябе, кіпарыс, ядловец і кедр злучацца, каб упрыгожыць месца сьвяцілішча Майго, - і Я праслаўлю падножжа ног Маіх."},{"book":"ІСАІ","chapter":"60","verse":"14","text":"І прыйдуць да цябе ў пакоры сыны прыгнятальнікаў тваіх, і ўпадуць да ступакоў ног тваіх усе, хто пагарджаў табою, і назавуць цябе горадам Госпада, Сіёнам Сьвятога Ізраілевага."},{"book":"ІСАІ","chapter":"60","verse":"15","text":"Замест таго, што ты быў пакінуты і зьненавіджаны, так што ніхто не праходзіў празь цябе, - Я зраблю цябе веліччу навекі, радасьцю ў роды родаў."},{"book":"ІСАІ","chapter":"60","verse":"16","text":"Ты будзеш насычацца малаком народаў, і грудзі царскія смактаць будзеш, і ўведаеш, што Я Гасподзь - Збаўца твой і Адкупнік твой, Моцны Ізраілеў."},{"book":"ІСАІ","chapter":"60","verse":"17","text":"Замест медзі буду дастаўляць табе золата, і замест жалеза - срэбра, і замест дрэва - медзь, і замест камянёў - жалеза; і пастаўлю кіраўніком тваім спакой і наглядчыкамі тваімі - праўду."},{"book":"ІСАІ","chapter":"60","verse":"18","text":"Ня чуваць будзе болей насільля ў зямлі тваёй, спусташэньня і разбурэньня - у межах тваіх; і будзеш называць сьцены твае ратункам і брамы твае - славаю."},{"book":"ІСАІ","chapter":"60","verse":"19","text":"Ня будзе ўжо сонца служыць табе сьвятлом дзённым, і зьзяньне месяца - сьвяціць табе; а Гасподзь будзе табе вечным сьвятлом, і Бог твой - славаю тваёю."},{"book":"ІСАІ","chapter":"60","verse":"20","text":"Ня зойдзе ўжо сонца тваё, і месяц твой не схаваецца, бо Гасподзь будзе табе вечным сьвятлом, і закончацца дні жальбы тваёй."},{"book":"ІСАІ","chapter":"60","verse":"21","text":"І народ твой увесь будзе праведны, навекі ўспадкуе зямлю, - парасьліну насаджэньня Майго, дзею рук Маіх, на праслаўленьне Маё."},{"book":"ІСАІ","chapter":"60","verse":"22","text":"Ад малога пойдзе тысяча, і ад самага слабога - моцны народ. Я, Гасподзь, паскору зьдзейсьніць гэта сваім часам."}]}