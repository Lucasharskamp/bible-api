{"data":[{"book":"Agoago Podo","chapter":"12","verse":"1","text":"Tangada dela e hiihai gi di kabemee le e tene gi tangada dela e aago ia gii donu i ana mee hala. Ma e dadaulia go tangada ma ga de hiihai gi tangada e aago ia."},{"book":"Agoago Podo","chapter":"12","verse":"2","text":"Dimaadua e manawa lamalia gi nia daangada humalia, gei Mee e haga huaidu digau ala e haganohonoho nia huaidu."},{"book":"Agoago Podo","chapter":"12","verse":"3","text":"Di haihai huaidu le e hagalee benebene di noho baba, gei digau ala e haihai di tonu le e tuu maaloo."},{"book":"Agoago Podo","chapter":"12","verse":"4","text":"Di ahina hai lodo humalia le e hagalaamua ge e tenetene ginai dono lodo. Gei di ahina dela e hagalangaadia dono lodo le e hai gadoo be di magi dela e deemee di hagahili lodo ono iwi."},{"book":"Agoago Podo","chapter":"12","verse":"5","text":"Digau ala e haihai di tonu ga benebene goe hagahumalia, gei digau huaidu e hiihai hua e halahalau goe."},{"book":"Agoago Podo","chapter":"12","verse":"6","text":"Nnelekai digau huaidu le e haga halauwa goe, gei nnelekai o digau ala e hai hegau donu le e benebene digau ala e uli nadau gai."},{"book":"Agoago Podo","chapter":"12","verse":"7","text":"Digau huaidu ga haga mmaa gi daha ga hagalee hagadili gi muli, gei nia hagadili o digau ala e hai hegau donu ga mouli gi muli."},{"book":"Agoago Podo","chapter":"12","verse":"8","text":"Maa goe e hagamaanadu kabemee, nia daangada ga hagalaamua goe. Maa goe e dadaulia, nia daangada ga hagauwwou goe."},{"book":"Agoago Podo","chapter":"12","verse":"9","text":"Ma koia e humalia ma gaa hai be togologo tangada e halahala hua dono mouli, i tangada dela e hai bolo ia tangada aamua gei mee ana meegai ai."},{"book":"Agoago Podo","chapter":"12","verse":"10","text":"Nia daangada humalia e benebene haga humalia nadau manu, gei digau huaidu hagalee hila gi nadau manu."},{"book":"Agoago Podo","chapter":"12","verse":"11","text":"Tangada hai hadagee hagamadabouli e logo ana meegai, gei tangada dadaulia e hagauwwou dono madagoaa gi nia moomee balumee."},{"book":"Agoago Podo","chapter":"12","verse":"12","text":"Nia daangada huaidu e hiihai hua e hai nia mee huaidu, malaa digau ala e hai hegau donu e tuu maaloo."},{"book":"Agoago Podo","chapter":"12","verse":"13","text":"Digau huaidu le e tai hua go nadau helekai donu, gei digau ala e donu hagalee tale gi di haingadaa."},{"book":"Agoago Podo","chapter":"12","verse":"14","text":"Doo hui le e hanimoi i au helekai mo au hegau. Goe e kae au mee ala e tau anga."},{"book":"Agoago Podo","chapter":"12","verse":"15","text":"Nia daangada dadaulia e hagamaanadu i nia madagoaa huogodoo bolo ginaadou le e donu, gei digau kabemee e hagalongo gi nia hagamaamaa."},{"book":"Agoago Podo","chapter":"12","verse":"16","text":"Tangada dadaulia ma ga hagawelewele, e limalima dono hagamodongoohia aga. Digau kabemee e haga de iloo hua nia helekai haga lodo huaidu."},{"book":"Agoago Podo","chapter":"12","verse":"17","text":"Tangada dela e helekai di tonu, e hagi aga nia hagamodongoohia o di tonu, gei nnelekai kai tilikai e dagi gi di halahalau."},{"book":"Agoago Podo","chapter":"12","verse":"18","text":"Nia balu helekai e mee di haga mmaemmae kono be di hulumanu dauwa, gei nnelekai kabemee e hagahili."},{"book":"Agoago Podo","chapter":"12","verse":"19","text":"Di mouli o tilikai le e bodobodo, gei di tonu le e mouli ga hana hua beelaa."},{"book":"Agoago Podo","chapter":"12","verse":"20","text":"Di obolima la anga hua gi digau ala e haganohonoho nia huaidu, gei digau ala e ngalua gi di humalia ga gidee di tenetene."},{"book":"Agoago Podo","chapter":"12","verse":"21","text":"Digau ala e hai hegau donu hagalee tale gi nia mee huaidu, gei digau huaidu nadau mee i golo ai, ala hua go nia haingadaa."},{"book":"Agoago Podo","chapter":"12","verse":"22","text":"Dimaadua e de hiihai gi nia daangada hai kai tilikai, gei mee e manawa lamalia gi digau e daahi hua nadau hagababa."},{"book":"Agoago Podo","chapter":"12","verse":"23","text":"Nia daangada kabemee hagalee leelee i nadau mee ala e iloo, gei digau dadaulia e hagamodongoohia nadau de iloo nia mee."},{"book":"Agoago Podo","chapter":"12","verse":"24","text":"Di ngalua hagamadabouli ga gowadu oo mahi. Di hagatoo gaa hai goe gii hai di hege."},{"book":"Agoago Podo","chapter":"12","verse":"25","text":"Nia mamaanadu e logo e mee di hagalodo huaidu goe, gei nnelekai humalia e haga manawa tenetene goe."},{"book":"Agoago Podo","chapter":"12","verse":"26","text":"Tangada dela e hai hegau donu le e dagi dono ehoo gi di ala donu, gei di ala o digau huaidu e dagi digaula gi daha mo di ala donu."},{"book":"Agoago Podo","chapter":"12","verse":"27","text":"Maa goe e hagatoo, goe e deemee di hai mee gi nia mee ala e hiihai ginai goe. Maa goe e hagamadabouli, gei goe ga hai mee gi di maluagina."},{"book":"Agoago Podo","chapter":"12","verse":"28","text":"Di hai hegau donu la go di ala gi di mouli, gei di hai hegau huaidu la go di ala gi di made."}]}