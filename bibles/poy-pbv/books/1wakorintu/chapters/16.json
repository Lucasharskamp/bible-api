{"data":[{"book":"1 Wakorintu","chapter":"16","verse":"1","text":"Vinu ntakuli visoweru vya kuwashangira wantu wa Mlungu Muyudeya. Mwenga mtendi ntambu yanuwagambiriti Shikundi sha wantu shawamjimira Yesu aku Galatiya."},{"book":"1 Wakorintu","chapter":"16","verse":"2","text":"Kila jumapili, kila yumu gwenu pakati penu katuli mpiya zyakapatiti na kazituli gweka, su shipindi paniza nakuwera na nfiru ya kujojinika mshangu."},{"book":"1 Wakorintu","chapter":"16","verse":"3","text":"Paniza kwa mwenga, hanuwatumi walii yamfira kuwasyagula pakati penu, wajegi luhamba na mafupu Kuyerusalemu."},{"book":"1 Wakorintu","chapter":"16","verse":"4","text":"Handa payiherepa naneni ng'endi aku, su hawagendi pamuhera na neni."},{"book":"1 Wakorintu","chapter":"16","verse":"5","text":"Pampita kugenda Makedoniya, kwanja hanizi kulikala na mwenga, toziya nfira kugenda Makedoniya."},{"book":"1 Wakorintu","chapter":"16","verse":"6","text":"Pamonga hanulikali kwa mwenga shipindi hera ama kulikala na mwenga myezi yoseri ya mpepu, su muntangi nendereyi na mwanja gwangu, koseri kwanfira kugenda."},{"book":"1 Wakorintu","chapter":"16","verse":"7","text":"Nfira ndiri kupita kwa mwenga kanongola na kwendeleya na mwanja, ntumbira kulikala kwa mwenga katepu hera Mtuwa pakafira."},{"book":"1 Wakorintu","chapter":"16","verse":"8","text":"Kumbiti hanulikali Efesu panu mpaka lishaka lya Pentekosti."},{"book":"1 Wakorintu","chapter":"16","verse":"9","text":"Mlyangu gwalupalahera nakamu kwa lihengu lyangu likulu panu, tembera yawanema ndo wavuwa."},{"book":"1 Wakorintu","chapter":"16","verse":"10","text":"Timotewu pakiza munjira ya mwenga, namumtenda kaweri na lyoga lyoseri pakawera na mwenga, toziya kankutenda lihengu lya Mtuwa gambira neni ntambu yantenda."},{"book":"1 Wakorintu","chapter":"16","verse":"11","text":"Su muntu yoseri nakamzalawu, kumbiti mumtangi kendereyi na mwanja gwakuwi kwa ponga, su kawezi kuwuya kwa neni, toziya neni nankumuhepera kawuyi pamuhera na walongu wayangu."},{"book":"1 Wakorintu","chapter":"16","verse":"12","text":"Vinu ntakuli visoweru vya mlongu gwetu Apolu, numuluwiti kizi kwa mwenga pamuhera na walongu wamonga, kumbiti kafira ndiri kwiza vinu, kumbiti hakizi pakapata lupenyu."},{"book":"1 Wakorintu","chapter":"16","verse":"13","text":"Mkali masu, mgangamali munjimiru, muweri wavikambaku na muweri wagangamala."},{"book":"1 Wakorintu","chapter":"16","verse":"14","text":"Kila shamtenda mushitendi kwa mafiliru."},{"book":"1 Wakorintu","chapter":"16","verse":"15","text":"Wantu yamumjimira Kristu mummana Stefana na wantu wa kaya yakuwi, womberi wawera wantu wa kwanja kumjimira Kristu mulushi lwa Akaya na walilaviyiti weni kuwatendera wantu wa Mlungu. Su nuwaluwani walongu wayangu,"},{"book":"1 Wakorintu","chapter":"16","verse":"16","text":"mjimili ulonguziwa wa wantu gambira awa na kila muntu yakatenda lihengu pamuhera na womberi."},{"book":"1 Wakorintu","chapter":"16","verse":"17","text":"Nemelera nentu pakiziti Stefana na Fotunatu na Akaiku, toziya walaviyiti kila shintu shashipunguwiti kwa mwenga."},{"book":"1 Wakorintu","chapter":"16","verse":"18","text":"Wagunemiziya moyu gwangu ntambu yamnemeliziwa mwenga viraa. Wantu gambira awa wafiruwa waholwi."},{"book":"1 Wakorintu","chapter":"16","verse":"19","text":"Wantu wa shipinga shoseri sha yawamjimira Yesu sha Asiya shawalamsiyani. Akula na Prisila na wantu woseri yawaliwona mukaya kwawu, wawalamsiyani kwa litawu lya Mtuwa."},{"book":"1 Wakorintu","chapter":"16","verse":"20","text":"Walongu woseri yawawera panu wawalamsiyani mwenga."},{"book":"1 Wakorintu","chapter":"16","verse":"21","text":"Neni Paulu nuwalamsiyani, panemba kwa liwoku lyaneni namweni."},{"book":"1 Wakorintu","chapter":"16","verse":"22","text":"Muntu yoseri yakamfira ndiri Mtuwa, su kapangilwi. Mtuwa gwetu, gwizi!"},{"book":"1 Wakorintu","chapter":"16","verse":"23","text":"Manemu ga Mtuwa Yesu gaweri pamuhera na mwenga."},{"book":"1 Wakorintu","chapter":"16","verse":"24","text":"Mafiliru gangu gaweri pamuhera na mwenga mwawoseri kwa kulikolerana pamuhera na Yesu kristu."}]}