{"data":[{"book":"Jon","chapter":"10","verse":"1","text":"Isu è yao, gu nathek shii izai yao dang phro: Bran hanyie yi shiishai ruii pha muthua pha gak è awuii pha gai muthua è khurog ne wuii pho ne mugo nane riao pha bran ro."},{"book":"Jon","chapter":"10","verse":"2","text":"Bran hanyie magungde shiishai muthua gak è wuii ruii pho ne shiishai brogpho ro."},{"book":"Jon","chapter":"10","verse":"3","text":"Chiih-è gak khan pho è aishii gak hong phi srane; awai shiishai shii ibeng è ho mage shii shiishai è muspho ro gow gao dun ne, muspho è jishii fuang hà lua noh phro."},{"book":"Jon","chapter":"10","verse":"4","text":"Ai è fuang hà noh mage shii, awai yi ibi hà lua, chiih-è shiishai ne ai iidoh hà luagieng, nyieliieshii shiishai è ai gow gao phro."},{"book":"Jon","chapter":"10","verse":"5","text":"Ai ne gai pha bran rog shii alua pha ai ne ji pha bran è ruang ran marui phro, nyieliieshii ai ne ji pha bran gow ne agao ro."},{"book":"Jon","chapter":"10","verse":"6","text":"Isu è ji pha najang è yao shii, ji pha miyao jine nyie yao pha ji ne ithek è agao mua."},{"book":"Jon","chapter":"10","verse":"7","text":"Ji-è Isu è yao, gu nathek shii izai yao phro: Gune shiishai gak ji ro."},{"book":"Jon","chapter":"10","verse":"8","text":"Chiih-è gu è ibi gai khama wuii pho ne mugo nane riaopho ro, jimagungde shiishai è de ai miyao anuii ro."},{"book":"Jon","chapter":"10","verse":"9","text":"Gune gak ro, hanyie gu è khud ne iliing wuii ruii arone ji pho ne ragia rey ruii phro. Ai ne iliing gu shii wuii ne chiih-è fuang wuii srane saing rey chie ruii phro."},{"book":"Jon","chapter":"10","verse":"10","text":"Mugopho ne mugo go pha nane ua pha chiih-è srobro rek pha wuii phro. Gu è wuii pha ji ne nathek shii bajo ley chai mua yi pha wuii phro."},{"book":"Jon","chapter":"10","verse":"11","text":"Gune wie shiishai brogpho ro, hanyie è shiishai chiang shii iy yang pha ji ro."},{"book":"Jon","chapter":"10","verse":"12","text":"Riinang rek bie ne shiishai pha shiishai brogpho ne, shaliie wuii ruii pha doh mage shii shiishai thoh maruii srane rum ne ran dun phro; jiè shaliie è shiishai shii thak ne dayiingdayang rek ne ruii mua phro."},{"book":"Jon","chapter":"10","verse":"13","text":"Riinang pha shiishai brogpho ne ran marui phro, nyieliieshii ai ne riinang pha bran bie ro chiih-è shiishai shii wie ariig ro."},{"book":"Jon","chapter":"10","verse":"14-15","text":"Gune wie brogpho ro, chiih-è Aphuii de gu shii thieg, chiih-è gu de Aphuii shii thieg, ji duiine gu è gui shiishai shii thieg chiih-è shiishai de gu shii thieg. Chiih-è gune shiishai chiang shii de nya-iy yang phi phro."},{"book":"Jon","chapter":"10","verse":"16","text":"Ichiih rugo shii oi pha guro shiishai ne thiisa hà shiishai gaithek de um ba ro. Gune aishii de noh chid phro; ithek de guro gow yoi ruii phro, chiih-è ithek ibrog shii de brogpho jia pha shiishai brog pha shiishai rey ruii phro."},{"book":"Jon","chapter":"10","verse":"17","text":"Aphuii è gu shii miie, nyieliieshii gune gui chai de phi yang phro jiè gune iidoh mua din ro."},{"book":"Jon","chapter":"10","verse":"18","text":"Hanyie magungde guro chai ariao mua phro. Gune guilum ne phi mua phro chiih-è gu shii ne phi pha rangsua de gui shii um ro. Chiih-è ji iidoh yi din pha rangsua de gui shii um ro. Hì ne gu Aphuii è gu shii yung ne rek yi ro."},{"book":"Jon","chapter":"10","verse":"19","text":"Ji pha miyaogamthek ji nuii srane thiichiih pha branthek ne dinne yo chedun."},{"book":"Jon","chapter":"10","verse":"20","text":"Bajo giak bran è yao, “Aishii ne ibuii um ro! Ai ne ibiu ro! Nyie rek ne nathek ai miyao nuii phlei?”"},{"book":"Jon","chapter":"10","verse":"21","text":"Jishii giak è yao, “Ibuii um pha bran ne ji è rek pha miyao ayao mua phro! Nyie khi-èrek ne ibuii è miegthi bran shii mieg doh mua yi phlei?”"},{"book":"Jon","chapter":"10","verse":"22","text":"Hakhangshak rey sha shii, Jerusalem hà Hamangkhung-aphuii Misiahò khud pha sai ramuii."},{"book":"Jon","chapter":"10","verse":"23","text":"Isu yi Hamangkhung-aphuii Misiahò hà Solomon ro ithua sibiang shii luaramuii."},{"book":"Jon","chapter":"10","verse":"24","text":"Thiichiih shii bran wuii khrab thog ne aishii sai, “Na ne dinne de gathek shii khinyma nowdak ne rai ba yi habey? Gathek shii sang yao mage bo: Na ne Masi bey?”"},{"book":"Jon","chapter":"10","verse":"25","text":"Isu è chang, “Gu è nathek shii khuchung mujo yaojong ro, jimagungde nathek ne migi anow. Chiih-è nyie blia yi gu è rek pha ji ne Hamangkhung-aphuii pha riichai è gu chiang shii khagi yao ro;"},{"book":"Jon","chapter":"10","verse":"26","text":"Jishii nathek ne migi anow phro, jiè nathek ne guro shiishai asi ro."},{"book":"Jon","chapter":"10","verse":"27","text":"Guro shiishai ne guro gow yoi, chiih-è gune aishii de thieg, chiih-è ai ne gu rog luagieng phro."},{"book":"Jon","chapter":"10","verse":"28","text":"Gune ithek shii idang pha chai phi ruii phro, chiih-è ai ne khuchung de a-iy phro. Hanyie magungde ithek shii gu è ariao mua phro."},{"book":"Jon","chapter":"10","verse":"29","text":"Guro aphuii è gu shii nyie phi pha ji ne zab è de boh ro, chiih-è hanyie magungde aphuii è wie gayiig pha ji ne ariao mua phro."},{"book":"Jon","chapter":"10","verse":"30","text":"Aphuii nane gune jia bie ro.”"},{"book":"Jon","chapter":"10","verse":"31","text":"Chiihphado bran è aishii chao pha lubao chiing."},{"book":"Jon","chapter":"10","verse":"32","text":"Isu è aishii yao, “Aphuii è gu shii rek bo ne phi pha blia wie ne gu è nathek ibi rek phi; chiih-è nyie blia re-è nathek gu shii lubao è chao pha now phlei?”"},{"book":"Jon","chapter":"10","verse":"33","text":"Ithek è chang, “Gathek de naro blia wie jiè ne na shii lubu achau mayang, jimagungde na è Hamangkhung-aphuii shii biwo yao, na ne bran bie jishii nawaishii Hamangkhung-aphuii rab ro!”"},{"book":"Jon","chapter":"10","verse":"34","text":"Isu è chang, Hamangkhung-aphuii è nathek ne biidiie pha hamangkhung-aphuiithek rone yao pha ji ne nathek ro Iphey shii de zey ne um ro."},{"book":"Jon","chapter":"10","verse":"35","text":"Gu ne thieg, Jigi shii yao pha ji ne idang pha izai chak ro; chiih-è hanyie shii airo mua phi jong pha bran shii ne Hamangkhung-aphuii è chad rone ho ro."},{"book":"Jon","chapter":"10","verse":"36","text":"Gu shii ne Hamangkhung-aphuii è gua srane sohjambling shii thoh ge. Nyie khi-èrek ne, nathek ne gu è Hamangkhung-aphuii ro Dufuii rone yao pha ji ne biwo yao phrone yao ne bey?"},{"book":"Jon","chapter":"10","verse":"37","text":"Gune Hamangkhung-aphuii è yang pha blia ji arek arone, gu shii migi arek rabo."},{"book":"Jon","chapter":"10","verse":"38","text":"Jishii gu ai è yang pha ji shii rek magunde nathek gu shii migi anow ro, nathek ne gu è rek pha ji è aphuii gu shii um rone chiih-è gune aphuii rog shii um rone nathek ne gu blia shii ìujia ne migi rek miidang bo."},{"book":"Jon","chapter":"10","verse":"39","text":"Ithek è aishii dinne zum pha rek shii, jishii Isu ithek wad è thua mua ne dun dun."},{"book":"Jon","chapter":"10","verse":"40","text":"Chiihphado Isu Jordan pha khamuii thrang hà Jon è khowo phi muii pha ithua shii dun ne thiichiih shii rai."},{"book":"Jon","chapter":"10","verse":"41","text":"Aishii bran bajo wuii thog srane yao. “Jon è ne buangthek pha blia ne arek, jimagungde ai è hì pha bran chiang shii nyie yao pha ji ne izai chak ro.”"},{"book":"Jon","chapter":"10","verse":"42","text":"Chiih-è thiichiih shii bran è de aishii bajo migi rek."}]}