{"data":[{"book":"Лука","chapter":"2","verse":"1","text":"Одола деса о император Август тхэдяс тэ гинэн тай тэ яздиен алаен опэр алаи ки пху, катэ бэшэн о мануша."},{"book":"Лука","chapter":"2","verse":"2","text":"Кана э Сирияко сагбус сас о Квириний, адава сас о баштутно яздипэ."},{"book":"Лука","chapter":"2","verse":"3","text":"Оничин кажни гело пэ дизатэ тэ яздиелпэс."},{"book":"Лука","chapter":"2","verse":"4","text":"О Иосиф гело андар галилейски диз Назарет андэ пху Иудея, андэ диз ки Давидески, кай бучёл Вифлееми, вай ов сас андар порода ки Давидески."},{"book":"Лука","chapter":"2","verse":"5","text":"Ов гело э Марияса отхэ тэ яздиелпэс. Ой сас лэса манглярди, тай сас насвали Пуёстэ."},{"book":"Лука","chapter":"2","verse":"6","text":"Ко Вифлееми э Марияки ало вахыти, тэ аракхлёл о пуёс,"},{"book":"Лука","chapter":"2","verse":"7","text":"тай аракхлило о чяво лако баштутно, тай пакярдяс Лэс, тай тхэдяс андэ арани, вай лэнги на аракхлило тхан андэ кхер."},{"book":"Лука","chapter":"2","verse":"8","text":"Надур сас чёбаня, савэ бэшэнас ки ливади тай дикхенас рати пал пумарэ атарэс."},{"book":"Лука","chapter":"2","verse":"9","text":"Бирдэн тэрдило ангал лэндэ о миляики э Сагбуско, тай о нами э Сагбуско учярдяс лэн ярэкеса. О чёбаня лачес трашанилэ."},{"book":"Лука","chapter":"2","verse":"10","text":"Ай о миляики пхэнляс лэнги:"},{"book":"Лука","chapter":"2","verse":"11","text":"Авдес андэ диз ки Давидески аракхлило тумаро Кутардимари — Христос, о Сагбус!"},{"book":"Лука","chapter":"2","verse":"12","text":"Аки тумэнги сикаипэ: тумэ кан аракхен э Пуёс, пакярдэс тай пашлэс андэ арани."},{"book":"Лука","chapter":"2","verse":"13","text":"Бирдэн паш миляики улэ аборкха миляикя опрунэ, кай на дикхиндёлас о чети. Он махтадиенас э Дэвлэс тай бэбэряса пхэнэнас:"},{"book":"Лука","chapter":"2","verse":"14","text":"— Махтадипэ э Дэвлэски андэ учипэ опрэ! Ай опэр пху рагати э манушэнги, савэнги Ов кердяс мила!"},{"book":"Лука","chapter":"2","verse":"15","text":"Кана о миляикя гелэ лэндар опрэ, о чёбаня пхэнлэ екх аврэски:"},{"book":"Лука","chapter":"2","verse":"16","text":"Он сигярдэ отхэ тай аракхлэ э Мария, э Иосифес тай э Пуёс, пашлэс андэ арани."},{"book":"Лука","chapter":"2","verse":"17","text":"Кана он Лэс дикхлэ, тай пхукавдэ алаи, со лэнги сас пхэнло адалэ Пуёстар."},{"book":"Лука","chapter":"2","verse":"18","text":"Алаи, кон шунэлас, шаштиенас, со пхукавэн о чёбаня,"},{"book":"Лука","chapter":"2","verse":"19","text":"э Мария ништо на бристэлас тай тюшундиелас адалэстар."},{"book":"Лука","chapter":"2","verse":"20","text":"О чёбаня гелэ палэ, барярэнас тай махтадиенас э Дэвлэс андар алаестэ, со он дикхлэ тай шунлэ: алаи уло аякха, сар лэнги сас пхэнло."},{"book":"Лука","chapter":"2","verse":"21","text":"Ко охтото дес, кана ало о вахыти тэ керэн Лэски абризания, Лэс тхэдэ Исус, о нав, саво о миляики диняс Лэс дага, кана э Мария на сас насвали Пуёстэ."},{"book":"Лука","chapter":"2","verse":"22","text":"Кана быты о вахыти э шужымаско, сар яздиндёл андэ Тхэдипэ ки Маисееско, э Мария тай о Иосиф гелдэ э Пуёс ко Иерусалими, тэ башладиен Лэс э Сагбуски."},{"book":"Лука","chapter":"2","verse":"23","text":"Вай андэ Тхэдипэ ки Сагбуско яздимэ: «Кажни баштутно чяво камэл тэ овэл башладимэ э Сагбуски»."},{"book":"Лука","chapter":"2","verse":"24","text":"Сар си яздимэ андэ Тхэдипэ ки Сагбуско, он камэлас тэ анэн курбани — до барэ голубен я до тэрнэ голубен."},{"book":"Лука","chapter":"2","verse":"25","text":"Андэ Иерусалими адава вахыти сас мануш, саво бучёлас Симеон. Ов сас Дэвлэско чячё мануш тай ишандиелас Одолэс, Кон кан анэл рагати э Израилески, тай опэр лэстэ сас Шужо Духос."},{"book":"Лука","chapter":"2","verse":"26","text":"О Шужо Духос пхутэрдяс лэски, кай ов на кан мэрэл, сар на дикхел э Сагбуски Христос."},{"book":"Лука","chapter":"2","verse":"27","text":"Гелдо э Шужэ Духоса, о Симеон ало андэ храми, тай кана о дад тай э дай андяс э Пуёс э Исусес, тэ керэн опэр Лэстэ одова, со пхэнлёлас андэ Тхэдипэ,"},{"book":"Лука","chapter":"2","verse":"28","text":"о Симеон лиляс э пуёс андэ васта, махтады э Дэвлэс тай пхэнляс:"},{"book":"Лука","chapter":"2","verse":"29","text":"— Барэя! Сар Ту пхэнлян,"},{"book":"Лука","chapter":"2","verse":"30","text":"вай мэ якха дикхлэ о кутардипэ Тинро,"},{"book":"Лука","chapter":"2","verse":"31","text":"саво Ту гортярдян ангал муя алаи ки дюняски."},{"book":"Лука","chapter":"2","verse":"32","text":"Ов ярэки, саво кан учярэл алаи о дюнядэс,"},{"book":"Лука","chapter":"2","verse":"33","text":"О дад тай э дай э Исусески шаштиенас одолэски, со пхэнэнас Лэстар."},{"book":"Лука","chapter":"2","verse":"34-35","text":"Дэчи о Симеон мангляс алгышы лэнги тай пхэнляс э Марияки, э дэяки Лэскеряки:"},{"book":"Лука","chapter":"2","verse":"36","text":"Отхэ сас ли э Анна, э прарочица, э чяй э Фануилески андар порода Асира. Ой э сас бут пхури. Э Анна гели ромэстэ тэрнёри тай бэшли эфта брэш пэ ромэса,"},{"book":"Лука","chapter":"2","verse":"37","text":"ай алаи по ачявдо бэшыпэ ой бэшэлас пхивли. Лаки сас охтодэша штар брэш. Ой били екхвар на джялас андар храми, ли о дес ли э рат керэлас иргатлыки оразаса тай мангимаса э Дэвлэски."},{"book":"Лука","chapter":"2","verse":"38","text":"Адава вахыти ой пашыли тай барярдяс э Дэвлэс, тай пхэнэлас катар Пуёс алаенги, кон ишандиел кутардипэ э Иерусалимески."},{"book":"Лука","chapter":"2","verse":"39","text":"Кана о дад тай э дай э Исусески кердэ алаи, сар си яздимэ андэ Тхэдипэ ки Сагбуско, он гелэ палэ ки Галилея, андэ пэ чяче дизатэ андэ Назарет."},{"book":"Лука","chapter":"2","verse":"40","text":"О Пуёс барёлас тай пхэрдёлас зор тай годи, тай э мила э Дэвлэски сас опэр Лэстэ."},{"book":"Лука","chapter":"2","verse":"41","text":"Кажни брэш, кана авэл Пэсах, о дад тай э дай э Исусески джянас андэ Иерусалими."},{"book":"Лука","chapter":"2","verse":"42","text":"Кана э Исусески сас дэшудуй брэш, он, сар екхараи, гелэ ко мисяфирлыки."},{"book":"Лука","chapter":"2","verse":"43","text":"Пал отхэ, сар быты о мисяфирлыки, кана джянас кхерэ, о Чяворо о Исус ачило андэ Иерусалими, ай Лэско дад тай э дай адалэстар на джянэнас."},{"book":"Лука","chapter":"2","verse":"44","text":"Тюшундиенас, кай Ов джял машкарэ аврэ манушэндэ, он палко састо дес дром лилэ тэ родэн Лэс машкарэ ко тухумя тай ко джянлэ мануша."},{"book":"Лука","chapter":"2","verse":"45","text":"Кай на аракхлэ, он палэ гелэ ко Иерусалими, тэ родэн отхэ."},{"book":"Лука","chapter":"2","verse":"46","text":"Тринэ десендар он аракхлэ э Чяворэс андэ храми. Ов бэшло сас машкарэ ко сикляримаря, шунэлас лэн тай пхучелас лэндэ."},{"book":"Лука","chapter":"2","verse":"47","text":"Алаи, кон Лэс шунэлас, шаштиенас Лэски джянлимаски тай Лэски зборэнги."},{"book":"Лука","chapter":"2","verse":"48","text":"О дад тай э дай сас шаштимэна, кай дикхлэ Лэс отхэ."},{"book":"Лука","chapter":"2","verse":"49","text":"— Соски тумэ родэнас Ман? — пхучляс Ов. — Та со, тумэ на джянэнас, кай Мэ камэл тэ овав андэ кхер Мэ Дадэстэ?"},{"book":"Лука","chapter":"2","verse":"50","text":"Ай он на галилэ, состар Ов лэнги пхэнэлас."},{"book":"Лука","chapter":"2","verse":"51","text":"Ов гело лэнца ко Назарет тай тхэлас кан лэн. Ай алаи, со уло, э дай Лэски гаравэлас андэ пэ илэстэ."},{"book":"Лука","chapter":"2","verse":"52","text":"О Исус барёлас тай овэлас май годявэр. Лэс дэхэнас ли о мануша, ли о Дэл."}]}