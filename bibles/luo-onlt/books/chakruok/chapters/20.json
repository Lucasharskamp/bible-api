{"data":[{"book":"Chakruok","chapter":"20","verse":"1","text":"Ibrahim nowuotho moa kanyo modhi e gwenge mag Negev kendo odak e kind Kadesh kod Shur. Nodak Gerar kuom kinde matin,"},{"book":"Chakruok","chapter":"20","verse":"2","text":"kendo kanyo ema Ibrahim nowachonegi niya, “Sara en nyaminwa.” Eka Abimelek ruodh Gerar nooro joote moomone Sara kendo nokawe kaka chiege."},{"book":"Chakruok","chapter":"20","verse":"3","text":"To Nyasaye nofwenyore ne Abimelek e lek gotieno kendo owachone niya, “Dine ber ka itho nikech dhako ma ikawono; en chi ngʼato.”"},{"book":"Chakruok","chapter":"20","verse":"4","text":"To ne oyudo Abimelek pok oriwore kode. Eka nowacho niya, “Jehova Nyasaye bende dineg joma onge ketho?"},{"book":"Chakruok","chapter":"20","verse":"5","text":"Donge ne onyisa ni ma nyaminwa; kendo donge Sara ema nowachona ni ma owadwa? Asetimo ma giparo malongʼo kod lwedo maler.”"},{"book":"Chakruok","chapter":"20","verse":"6","text":"Eka Nyasaye nowachone e lek niya, “Ee angʼeyo ni nitimo ma kod paro malongʼo omiyo aseriti mondo kik iketh e nyima. Mano ema nomiyo ok ayieni mondo iriwri kode."},{"book":"Chakruok","chapter":"20","verse":"7","text":"Koro dwokne Ibrahim chiege, nimar en janabi, kendo obiro lamoni mi ok initho. To ka ok idwoke, to bed gadiera ni in gi jogi duto ubiro tho.”"},{"book":"Chakruok","chapter":"20","verse":"8","text":"Kinyne gokinyi mangʼich Abimelek noluongo jotichne duto kendo kane onyisogi gik moko duto mane osetimore, negibedo maluor ahinya."},{"book":"Chakruok","chapter":"20","verse":"9","text":"Eka Abimelek noluongo Ibrahim ire mi openje niya, “Angʼo ma isetimonwani? Ere gima rach ma asetimoni ma omiyo isekelo richo maduongʼni kuoma kod pinyruodha? Isetimona gik moko ma ok onego tim ne ngʼato.”"},{"book":"Chakruok","chapter":"20","verse":"10","text":"Kendo Abimelek nopenjo Ibrahim niya, “En angʼo miparo momiyo itimo gini?”"},{"book":"Chakruok","chapter":"20","verse":"11","text":"Ibrahim nodwoke niya, “Ne awacho e chunya ni, ‘Adier luor mar Nyasaye onge ka, kendo gibiro nega nikech chiega.’"},{"book":"Chakruok","chapter":"20","verse":"12","text":"To bende, kuom adier en nyaminwa, ma nyar wuora, to minewa ema opogore; kendo ne akende obedo chiega."},{"book":"Chakruok","chapter":"20","verse":"13","text":"Kendo kane Nyasaye ochika mondo awuog e od wuora mondo awuoth e pinje mamoko, nawachone Sara ni, ‘Mae kaka inyalo nyisa ni ihera: Kamoro amora ma wadhiye wach niya, “An owadu.” ’ ”"},{"book":"Chakruok","chapter":"20","verse":"14","text":"Eka Abimelek nokelo rombe gi dhok kod wasumbini mamon kod machwo kendo nomiyogi Ibrahim kendo Abimelek nodwokone Ibrahim Sara chiege."},{"book":"Chakruok","chapter":"20","verse":"15","text":"Kendo Abimelek nowacho niya, “Pinya duto ni e lweti; dag kamoro amora ma ihero.”"},{"book":"Chakruok","chapter":"20","verse":"16","text":"Nonyiso Sara bende niya, “Asemiyo owadu shekel mar fedha maromo alufu achiel mondo obed ranyisi ne jou duto ni ionge gi ketho; nikech ok isetimo gimoro amora marach.”"},{"book":"Chakruok","chapter":"20","verse":"17","text":"Eka Ibrahim nolamo Nyasaye, kendo Nyasaye nochango Abimelek, chiege kod jotichne ma nyiri mondo omi ginywol nyithindo kendo,"},{"book":"Chakruok","chapter":"20","verse":"18","text":"nimar noyudo ka Jehova Nyasaye osedino ii mon man e od Abimelek nikech Sara chi Ibrahim."}]}