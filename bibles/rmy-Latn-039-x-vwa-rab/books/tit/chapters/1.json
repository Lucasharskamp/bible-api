{"data":[{"book":"Tit","chapter":"1","verse":"1","text":"Pisinava me, o Pavle, o sluga e Devlesoro hem o apostoli e Isuse Hristesoro, kova injum bičhaldo te barjarav i vera e Devlesere birimengiri hem o pendžariba e čačipnasoro savo legari ki pobožnost."},{"book":"Tit","chapter":"1","verse":"2","text":"Adaja vera hem o pendžariba dena nada e večnone dživdipnastar, savese o Devel, kova nikad na hovaj, dinđa plo lafi angleder o početko e vremesoro."},{"book":"Tit","chapter":"1","verse":"3","text":"A ano pravo vreme mothovđa plo lafi prekalo propovediba savoi maje poverime pali naredba amare Spasiteljesiri, e Devlesiri."},{"book":"Tit","chapter":"1","verse":"4","text":"Pisinava e Titese, mle čačikane čhavese ani zajedničko vera:"},{"book":"Tit","chapter":"1","verse":"5","text":"Ačhavđum tut ko Krit te ćere okova so nane ćerdo đi o krajo hem ki đijekh diz te čhive starešinen, sar so me naredinđum će,"},{"book":"Tit","chapter":"1","verse":"6","text":"a o starešina te ovel manuš kastar našti ništa bišukar te vaćeri pe, rom jekha romnjakoro, hem te oven le čhave kolai vernici hem kolendar našti te vaćeri pe dai razmukle ili buntovna."},{"book":"Tit","chapter":"1","verse":"7","text":"Adalese so, o nadgledniko, sar upravniko e Devlesere čheresoro, valjani te ovel manuš kastar našti ništa bišukar te vaćeri pe, te na ovel manuš kova nikas na šunela, te na holjani sigate, te na maćol, te na ovel nasilniko, te na džal palo nepošteno barvalipe."},{"book":"Tit","chapter":"1","verse":"8","text":"Ali valjani te ovel gostoljubivo, te mangel o šukaripe, te ovel razumno, pravedno, sveto, uzdržljivo,"},{"book":"Tit","chapter":"1","verse":"9","text":"zorale te ićeri pe ko čačikano lafi amare sikavibnasoro, te šaj hrabrini averen saste sikavibnaja hem te uverini e protivnikonen."},{"book":"Tit","chapter":"1","verse":"10","text":"Adalese so, isi but kolai buntovna, kola vaćerena čuče lafija hem ćerena averen te oven hovavde, a najangle maškaro okola kolai oti e jevrejengiri vera."},{"book":"Tit","chapter":"1","verse":"11","text":"Olengere muja valjani te phanden pe, adalese so zbog o nepošteno barvalipe upropastinena sa e porodicen ađahar so sikavena len okova so na valjani."},{"book":"Tit","chapter":"1","verse":"12","text":"Jekh olendar, lengoro proroko, korkoro phenđa: “O manuša tari Krit uvek hovavena, oni divlja zverija, lenja hem halane.”"},{"book":"Tit","chapter":"1","verse":"13","text":"Adavai čačikano vaćeriba. Adalese zorale ukorin len, te oven saste ani vera,"},{"book":"Tit","chapter":"1","verse":"14","text":"te na ićeren pe ko paramiza e jevrejengere hem ko naredbe e manušengere kola cidinde pe taro čačipe."},{"book":"Tit","chapter":"1","verse":"15","text":"E čistonenđe sai čisto, a e meljardenđe hem e nevernikonenđe ništa nane čisto, nego hem lengiri godi hem i savest meljarde."},{"book":"Tit","chapter":"1","verse":"16","text":"Vaćerena da pendžarena e Devle, ali pumare ćeribnaja dokažinena da na pendžarena le. Oni odvratna hem neposlušna, nesposobna zako bilo savo šukar ćeriba."}]}