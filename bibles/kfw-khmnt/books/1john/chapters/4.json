{"data":[{"book":"1 John","chapter":"4","verse":"1","text":"Kiminriang kasap ngai, Ratha rakipdiang ngamnamaru, takkha Ratha ngaikha Pathian makheiya in-ebe tikha madan inlang enru, ajarchu akadikmak Pathian chongkachoi katamtak amun rakip-ah insuokjei."},{"book":"1 John","chapter":"4","verse":"2","text":"Hinthoa nangni'n Pathian Ratha kha jetningte: Jisu Christa hi taksa-ah juojei kati Ratha rakip ngaikha Pathian diang makheiya in-eii,"},{"book":"1 John","chapter":"4","verse":"3","text":"takkha Jisu jarra kazootmak ratha rakip ngaikha Pathian diang makheiya emu. Inmani ngaichu Christa Inhalpuipa ratha kha in-eii, ama aheiwasik eii tikha ningjetjei halli tuun manmasituolla a-omjei."},{"book":"1 John","chapter":"4","verse":"4","text":"Kiminriang kasa ngai, nangnichu Pathian mi ning-eii, halli akadikmak Pathian chongkachoi ngaikha ningmatorjei, ajarchu nangnidiang kaom Ratha kha manmasituolla kaom ratha neek-ah araat."},{"book":"1 John","chapter":"4","verse":"5","text":"Inmani ngaichu manmasituol makheiya in-eii halli manmasituol jarra inril halli manmasituol in inmani diang arangai."},{"book":"1 John","chapter":"4","verse":"6","text":"Takkha einichu Pathian mi ni-eii, halli Pathian kajet inmani'n einidiang innarangai; Pathian mi ka-emak ngai'n einidiang narangaimu. Hinthoa eini'n akadik Ratha li akadikmak ratha kha nikhoithen mator."},{"book":"1 John","chapter":"4","verse":"7","text":"Kiminriang kasap ngai, eini inkhatli inkhat inriangrui, ajarchu minriang hi Pathian makheiya kajuo eii. Minriang kajet mi kha Pathian sa eii halli Pathian ajet."},{"book":"1 John","chapter":"4","verse":"8","text":"Minriang kajetmak mi kha Pathian kajetmak eii, ajarchu Pathian minriang eii."},{"book":"1 John","chapter":"4","verse":"9","text":"Pathian in hinthoa ama minriangna kha einidiang anaminmu: Ama'n Asapa inkhatbit kha manmasituolla ajuotir, khachu ama diangnga inphut eini'n ringna nimunasik eii."},{"book":"1 John","chapter":"4","verse":"10","text":"Hiwa hi-eii minriang: eini'n Pathian kha niminriang emak takkha ama'n eini inaminriang eii halli ama'n Asapa kha apesuok ah eini manu ngaidamnasik ah ajuotir."},{"book":"1 John","chapter":"4","verse":"11","text":"Kiminriang kasap ngai, Pathian in hituk inaminriang keengnga, eini um inkhatli inkhat ni-inriangsik suok."},{"book":"1 John","chapter":"4","verse":"12","text":"Tuteii innum Pathian lamumu; takkha inkhatli inkhat ni-inriang inchu, Pathian in einidiang om halli ama minriangna kha einidiang pui mintung. Jn 1:18"},{"book":"1 John","chapter":"4","verse":"13","text":"Eini'n amadiang niom halli ama'n einidiang om tihi eini'n nijet, ajarchu Ama Ratha kha einidiang anapejei."},{"book":"1 John","chapter":"4","verse":"14","text":"Halli eini'n nimujei khat-um mi ngaidiang niriljei khachu Pa Pathian in Asapa kha manmasituol Kakatan sik-ah ajoutirjei."},{"book":"1 John","chapter":"4","verse":"15","text":"Eini'n Jisu hi Pathian Sapa eii tia nirillar inchu, Eini'n Pathian diang niom halli Pathian in einidiang om."},{"book":"1 John","chapter":"4","verse":"16","text":"Halli eini nipumtak innum Pathian minriangna kha nijet halli ama minriangna khan ngamna ninei."},{"book":"1 John","chapter":"4","verse":"17","text":"Chongtanna nikhuo nikhan eini'n kachi ommaknasik, minriang kha einidiang pui mintung; eini'n kachi omnuni ajarchu manmasituolla eini ringkhuo hi Christa ringkhuole in-ang."},{"book":"1 John","chapter":"4","verse":"18","text":"Minriang in kachi ommak; ajarchu minriang puikatung khan kachi rakip apuutsuok, akachi miring kha minriang puikatungmak eii, ajarchu kachi hichu rachaakna munasik kha eii."},{"book":"1 John","chapter":"4","verse":"19","text":"Pathian in eini anaminriang masa jarra eini um ni-inriang eii."},{"book":"1 John","chapter":"4","verse":"20","text":"Eini'n Pathian kaminriang nitili, ni-u ninai ngai nimatir inchu, eini maleisei katho ni-eii. Ajarchu eini'n nimu ni-u ninai ngai niminriangmak inchu, nimumak Pathian kha angtho tholi minriang matormin-name?"},{"book":"1 John","chapter":"4","verse":"21","text":"Christa'n einidiang naleipeii chongpeii khachu hi-eii: Pathian kaminriang miring rakip in a-u anai ngai kha-um aminriangsik eii."}]}