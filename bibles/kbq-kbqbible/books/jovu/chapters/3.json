{"data":[{"book":"Jovu","chapter":"3","verse":"1","text":"Ana'ma hutegeno'a Jopu'a agira reaka huno nerera'ma kasente'nea knamofona hu haviza hunteno,"},{"book":"Jovu","chapter":"3","verse":"2","text":"amanage huno hu'ne,"},{"book":"Jovu","chapter":"3","verse":"3","text":"nenarera'ma kasenante'nea knamo'a omanegeno, ese'ma nenarera arimpafima fore'ma nehugeno ne' fore hugahie hu'nea kenagemo'a omaneasina knare hisine."},{"book":"Jovu","chapter":"3","verse":"4","text":"Hagi atregeno e'i ana knamo'a hani fore nehigeno, zagemo'a remsa hunontegeno Anumzamo'enema ana knama kegavama osiresina knare hisine."},{"book":"Jovu","chapter":"3","verse":"5","text":"Hagi e'i ana knama kumazu hanimo'ma kintrako nehigeno, hampoma kino refitentegeno hanintirima huno ana knama azeri koroma hiasina knare hisine."},{"book":"Jovu","chapter":"3","verse":"6","text":"Hagi e'i ana kenage'ma fore'ma hu'noa kenage'ma fore osigeno, mago kafumofo knaramima nehamprizafina ohamprige, ikamofo knama hamprizafina ohamprizaresina knare hisine."},{"book":"Jovu","chapter":"3","verse":"7","text":"Hagi e'i ana kenagera kasefa mofavrea forera osigeno, vahe'mo'za musena osazasina knare hisine."},{"book":"Jovu","chapter":"3","verse":"8","text":"Hagi kazusima huzante'ma ugotama hu'naza vahe'mo'zama kazusima hazageno, hagerimpima tusizaga krokotairima azeri oneti'za ana knama kazusima huntazaresina knare hisine."},{"book":"Jovu","chapter":"3","verse":"9","text":"Hagi ko'matu hanafimo'a remsa huontegeno, masagura amuhara hugahianagi, amnezampi amuhara nehuno nanterama segeno'ma ko'manetia zana onkeresina knare hisine."},{"book":"Jovu","chapter":"3","verse":"10","text":"Hagi ana knarera nenrerana arimpa erigigeno, kaseonantege'na ama hazenkeramina onkoasina knare hisine."},{"book":"Jovu","chapter":"3","verse":"11","text":"Hagi nagra nerera agu'afima fri'nogeno kasenantege, kasemanantea kna zupama fruresina knare hisine."},{"book":"Jovu","chapter":"3","verse":"12","text":"Nahigeno nenrera'a amotera navrentege'na mani'nogeno ami'na nami'ne?"},{"book":"Jovu","chapter":"3","verse":"13","text":"Hagi nenrera'ma kasemanantea knazupama frusina, menina mago knazana onke fri'na knare hu'na mani fru husine."},{"book":"Jovu","chapter":"3","verse":"14","text":"Kini vahetamine, mago mago mopare'ma kegavama hu'naza vahetamima frizageno'ma knare nonkumazmimo'ma menima havizama huno me'nea vahetaminema frina umanigasa huresina knare hiresine."},{"book":"Jovu","chapter":"3","verse":"15","text":"Ana nehu'na goline silvanema nozmifima antevite'naza ugagota kva vahetmimo'zama fri'naza vahe'enema menina manigasa huresina knare hisine."},{"book":"Jovu","chapter":"3","verse":"16","text":"Hagi nahigeno nenarera'a fri mofavrea kasenantege'na masa onke'na ofri'noe?"},{"book":"Jovu","chapter":"3","verse":"17","text":"Na'ankure kefo avu'ava'ma nehaza vahe'mo'zane nomani zampima amuhoma nehu'za maraguzamati'za e'naza vahe'mo'zanena fri vahe kumapina mani fru nehaze."},{"book":"Jovu","chapter":"3","verse":"18","text":"Hagi kazokzo eri'zama e'neriza vahe'mo'zama fri'za fri vahe kumapima vazana, kegava huzmante vahera omanizage'za knare hu'za ana kumapina mani fru nehaze."},{"book":"Jovu","chapter":"3","verse":"19","text":"Feno vahe'ene zamunte omne vahe'enena anampi manizageno, kazo kazo eri'za vahetmina kvazmia omani'ne."},{"book":"Jovu","chapter":"3","verse":"20","text":"Nagafare knazampima mani'naza vahe'ene hazenkefima nemaniza vahera tavira nezaminka nomanizazmimo'ma amuhoma nehia vahera zamatranke'za zamasimura eri'za nemanize?"},{"book":"Jovu","chapter":"3","verse":"21","text":"Fri'zanku'ma avega antaza vahe'mo'za nofrize. Hagi knare zama mopa agu'afima me'nege'za keri kafi'za hakazaza hu'za fri'zankura nehakraze."},{"book":"Jovu","chapter":"3","verse":"22","text":"Hagi ana vahe'ma frizage'za asezmantage'za tusi muse nehaze."},{"book":"Jovu","chapter":"3","verse":"23","text":"Nagafare nomani zamo'ma amuhoma huntea vahera remsa hunteno Anumzamo'a asimura amigeno mani'negeno, hazenkezanura azeri kanegie?"},{"book":"Jovu","chapter":"3","verse":"24","text":"Ra nasimu'ma nente'na kragi'ma neruna zavi'ma atoazamo'a tinkna huno navunumo'a herafiramige'na ne'zana one'noe."},{"book":"Jovu","chapter":"3","verse":"25","text":"Koro'ma hunentoa zamo navatera ne-egeno, nagogogu'ma nehua zamo nagritera fore huno nazeri haviza nehie."},{"book":"Jovu","chapter":"3","verse":"26","text":"Nagra mani fru hu'na manirava nohe'na manigasa nosuanki, hazenkefi manivava nehue."}]}