{"data":[{"book":"2 Timoteo","chapter":"4","verse":"1","text":"Ngunakunnajila pa meyo ga a Nnungu na a Yeshu Kilishitu, bhaapinga kwaukumulanga bhandunji bhabhakoto na bhawilenje, pene pushibhaishe mu upalume gwabho."},{"book":"2 Timoteo","chapter":"4","verse":"2","text":"Nnunguye lyene lilobheli, na nnjime ukoto mobha gowe, gapwaa na ganngapwaa, na nkalipile, na nnimbiye, na mwaaleyanje bhandu nnikwaajiganyanga kwiitimalika."},{"book":"2 Timoteo","chapter":"4","verse":"3","text":"Pabha shigaishe mobha gushibhakananje majiganyo ga kweli ga gumi, ikabheje shibhakagulilanje ng'aniyo yabhonji, nikwiigumbashiya bhaajiganya bhabhonji bhabhagwinji, nkupinga bhapilikananje indu ikwaanonyelanga."},{"book":"2 Timoteo","chapter":"4","verse":"4","text":"Numbe shibhakananje kupilikanishiya malobhe ga kweli, nitendebhushila ndango ya unami."},{"book":"2 Timoteo","chapter":"4","verse":"5","text":"Ikabheje mmwe ntame nkwiitimalika na indu yowe, mwiipililile mmboteko, nkamule liengo lya lunguya Ngani ja Mmbone, mmalishiye liengo lyenu."},{"book":"2 Timoteo","chapter":"4","verse":"6","text":"Pabha, nnaino nne ngunashoywa mbuti mbepei, malanga gangu gawa gaishile."},{"book":"2 Timoteo","chapter":"4","verse":"7","text":"Njikomana ngondo ja mmbone ja ngulupai, mwanja nigumaliye, na njikamulila ukoto ngulupai."},{"book":"2 Timoteo","chapter":"4","verse":"8","text":"Nnaino, njibhishilwa shilemba sha aki shishibhambe Bhakulungwa lyene lyubhalyo, numbe ngabha nne pe nne, ikabheje na bhandu bhowe nkwaapinga bhanalolelanga kuika kwabho."},{"book":"2 Timoteo","chapter":"4","verse":"9","text":"Ntende shangu kwiya akuno."},{"book":"2 Timoteo","chapter":"4","verse":"10","text":"Pabha a Dema ga pinga indu ya pa shilambolyo, bhashineka gubhapite ku Teshalonike, na a Keleshike gubhapite ku Galatia, na a Tito bhapite ku Dalimatia."},{"book":"2 Timoteo","chapter":"4","verse":"11","text":"Bhali na nne apano, ni a Luka jikape. Mwaaloleye a Maliko, nnjiye nabho, pabha bhananyanguta mmaengo."},{"book":"2 Timoteo","chapter":"4","verse":"12","text":"A Tikiko naatumile ku Epesho."},{"book":"2 Timoteo","chapter":"4","verse":"13","text":"Pushinnjiyepo nnyigalile likoti lyangu lineshile kwa a Kalipashi bha ku Toloa, nnyigalile na itabhu, na kaje ya mapende ila."},{"book":"2 Timoteo","chapter":"4","verse":"14","text":"A Alekishanda bha yana itale bhala, bhashindendela ya nyata yaigwinji, Bhakulungwa shibhaalipe kwa itendi yabho."},{"book":"2 Timoteo","chapter":"4","verse":"15","text":"Na mmwe mwiiteije na bhenebho, pabha bhashinkutauka kwa puya malobhe getu."},{"book":"2 Timoteo","chapter":"4","verse":"16","text":"Punaibheleketelaga malobhe ga kwiitapula gwa ntai, jwakwa mundu ajimi na nne kunyangutila, ikabhe bhowe bhashinkunekanga, nne ngunakwaajujilanga kwa a Nnungu bhaleshelelwanje, na bhanabhonekanje kulebha kwa genego!"},{"book":"2 Timoteo","chapter":"4","verse":"17","text":"Ikabheje Bhakulungwa gubhajimi na nne, nigubhambele mashili, nkupinga nunguye ntenga gula ukoto, nkali ku bhandu bha ilambo ina, na nne gundapwilwe nshiwo, mbuti ngutapulwa nkang'wa ja imba."},{"book":"2 Timoteo","chapter":"4","verse":"18","text":"Bhakulungwa shibhandapule na indu yowe ya nyata, shibhandole ng'ishe ku Upalume gwabho gwa ku nnungu. Ukonjelo ni gwabho pitipiti! Amina."},{"book":"2 Timoteo","chapter":"4","verse":"19","text":"Mwaalamushilanje a Pilishika na a Akula na bhandunji bha munngwabho a Oneshipolashi."},{"book":"2 Timoteo","chapter":"4","verse":"20","text":"A Elashito kubhatama ku Kolinto, na a Tolopimo kunaaleshile ku Mileto, bhalwele."},{"book":"2 Timoteo","chapter":"4","verse":"21","text":"Ntende shangu kwiya akuno, gakanabhe ishila mobha ga mmbepo. A Ebhulo bhanakunnamushilanga, na a Pudenishi na a Linushi, na a Kilaudia, na Bhakilishitu bhowe."},{"book":"2 Timoteo","chapter":"4","verse":"22","text":"Bhakulungwa bhatame muntima gwenu. Nema jitame na mmanganyanji mmowe."}]}