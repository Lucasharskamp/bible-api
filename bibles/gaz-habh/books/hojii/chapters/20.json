{"data":[{"book":"Hojii","chapter":"20","verse":"1","text":"Phaawulos erga gooliin qabbanaaʼee booddee barattoota waamsisee isaan jajjabeesse; “Nagaatti” isaaniin jedhees Maqedooniyaa dhaquuf kaʼe."},{"book":"Hojii","chapter":"20","verse":"2","text":"Innis dubbii nama jajjabeessu baayʼee uummatatti dubbachaa naannoo sana keessa darbee dhuma irratti Giriik gaʼe;"},{"book":"Hojii","chapter":"20","verse":"3","text":"achis jiʼa sadii ture. Akkuma inni dooniin Sooriyaa dhaquuf kaʼeenis sababii Yihuudoonni isatti malataniif karaa Maqedooniyaatiin deebiʼuuf kutate."},{"book":"Hojii","chapter":"20","verse":"4","text":"Beeriyaadhaa Soophaaxroos ilma Phiiyiroos, Tasaloniiqeedhaa Arisxirokoosii fi Sekunduus, Darbeenii immoo Gaayoos isa wajjin deeman; akkasumas Xiimotewos, biyya Asiyaatii immoo Xikiqoosii fi Xiroofiimoos isa wajjin deeman."},{"book":"Hojii","chapter":"20","verse":"5","text":"Namoonni kunneen nu dura darbanii Xirooʼaasitti nu eegan."},{"book":"Hojii","chapter":"20","verse":"6","text":"Ayyaana Maxinoo booddee garuu Fiiliphisiyuusii dooniin kaanee bultii shan booddee warra kaan wajjin Xirooʼaasitti wal arganne; achis guyyaa torba turre."},{"book":"Hojii","chapter":"20","verse":"7","text":"Nus guyyaa jalqaba torban sanaatti buddeena caccabsuuf jennee walitti qabamne; Phaawulos namootatti haasaʼe. Innis waan guyyaa itti aanutti deemuu barbaadeef hamma halkan walakkaatti haasaa dheeresse."},{"book":"Hojii","chapter":"20","verse":"8","text":"Gulantaa darbii iddoo nu itti walitti qabamne keessa ibsaa baayʼeetu ture."},{"book":"Hojii","chapter":"20","verse":"9","text":"Dargaggeessi Awuxekiis jedhamu tokkos foddaa irra taaʼaa ture; yommuu Phaawulos haasaa dheeressettis hirribni cimaan isa fudhate; utuu hirribaan of wallaalee jiruus darbii sadaffaa irraa kufe; isaanis reeffa isaa lafaa fuudhan."},{"book":"Hojii","chapter":"20","verse":"10","text":"Phaawulosis gad buʼee dargaggeessa sana irratti gombifamee isa hammachuudhaan, “Lubbuun keessa jirtiitii hin rifatinaa!” jedhe."},{"book":"Hojii","chapter":"20","verse":"11","text":"Innis darbii sanatti ol deebiʼee buddeena caccabsee nyaate; hamma lafti bariituttis yeroo dheeraa isaan wajjin haasaʼe achii deeme."},{"book":"Hojii","chapter":"20","verse":"12","text":"Namoonnis dargaggeessa sana jiraataa taʼee manatti geessan; baayʼees ni jajjabaatan."},{"book":"Hojii","chapter":"20","verse":"13","text":"Nus Phaawulosin achii fuudhuuf jennee duraan dursinee gara doonii dhaqnee dooniidhaan Asoositti qajeelle; Phaawulos miillaan deemuuf jedhee ofuma isaatii waan kana karoorfatee tureetii."},{"book":"Hojii","chapter":"20","verse":"14","text":"Asoosittis isaan wal arginee dooniidhaan Miixiiliinitti dabarre."},{"book":"Hojii","chapter":"20","verse":"15","text":"Guyyaa itti aanuttis dooniin achii kaanee fuullee Kiiyos geenye; guyyaa tokko booddees Saamoositti baane; guyyaa itti aanu immoo Miilexoos geenye."},{"book":"Hojii","chapter":"20","verse":"16","text":"Phaawulosis yoo dandaʼameef waan guyyaa Pheenxeqoosxeetiin Yerusaalem gaʼuuf ariifateef akka biyya Asiyaa keessatti yeroon isa duraa hin dhumneef jedhee dooniidhaan Efesoon bira darbee deemuu murteeffatee ture."},{"book":"Hojii","chapter":"20","verse":"17","text":"Innis Miilexoosii Efesoonitti nama ergee jaarsolii waldaa kiristaanaa ofitti waamsise."},{"book":"Hojii","chapter":"20","verse":"18","text":"Isaan gara isaa dhufnaan akkana jedheen; “Ani gaafan biyya Asiyaa dhufe kan duraatii jalqabee yeroon isin wajjin jiraachaa ture sana hunda haala akkam keessa akka ani jiraachaa ture isin mataan keessan iyyuu beektu."},{"book":"Hojii","chapter":"20","verse":"19","text":"Ani yoon mala Yihuudootaatiin akka malee qorame illee gad of qabiisa guddaa fi imimmaaniin Gooftaa tajaajileera."},{"book":"Hojii","chapter":"20","verse":"20","text":"Utuu waan faayidaa isinii qabu tokko illee lallabuu irraa of hin qusatin akka ani mana tokkoo gara mana kaanii deemee ifatti baasee isin barsiise isinuu beektu."},{"book":"Hojii","chapter":"20","verse":"21","text":"Ani akka Yihuudoonnii fi Giriikonni qalbii jijjiirrachuudhaan gara Waaqaatti deebiʼanii fi akka isaan Gooftaa keenya Yesuus Kiristoositti amanan isaanitti himeera."},{"book":"Hojii","chapter":"20","verse":"22","text":"“Ammas ani utuu waan achitti narra gaʼuuf jiru hin beekin Hafuuraan dirqamee Yerusaalem dhaquuttin jira."},{"book":"Hojii","chapter":"20","verse":"23","text":"Hafuurri Qulqulluun immoo akka hidhamuu fi rakkachuun na eeggatu magaalaa hunda keessatti dhugaa naa baʼa."},{"book":"Hojii","chapter":"20","verse":"24","text":"Taʼus ani fiigicha sana xumuruu fi hojii Gooftaa Yesuus natti kenne sana hobbaafachuuf jedhee jireenya koo akka waan faayidaa hin qabneetti nan lakkaaʼa; hojiin kunis wangeela ayyaana Waaqaatiif dhugaa baʼuu dha."},{"book":"Hojii","chapter":"20","verse":"25","text":"“Ani akka isin warra ani keessa nanaannaʼee mootummaa Waaqaa lallabe kanneen keessaa namni tokko iyyuu lammata na hin argine nan beeka."},{"book":"Hojii","chapter":"20","verse":"26","text":"Kanaafuu ani dhiiga nama hundaa irraa qulqulluu taʼuu koo harʼa isinitti nan hima."},{"book":"Hojii","chapter":"20","verse":"27","text":"Ani fedhii Waaqaa hunda isinitti himuu irraa of hin qusanneetii."},{"book":"Hojii","chapter":"20","verse":"28","text":"Isin of eegaa; karra hoolota Hafuurri Qulqulluun irratti Phaaphaasota isin godhe sanaa hundas eegaa. Waldaa Kiristaanaa Waaqaa kan inni dhiiga ofii isaatiin bitate sanaafis tiksoota taʼaa."},{"book":"Hojii","chapter":"20","verse":"29","text":"Erga ani deemee booddee akka yeeyyiiwwan hamoon dhufanii gidduu keessan seenan, akka isaan karra hoolotaa sana keessaa tokko illee hin hambifnes ani beeka."},{"book":"Hojii","chapter":"20","verse":"30","text":"Isinuma keessaa iyyuu namoonni barattoota of faana fudhachuuf jedhanii dubbii micciiramaa dubbatan ni kaʼu."},{"book":"Hojii","chapter":"20","verse":"31","text":"Kanaafuu isin of eeggadhaa! Akka ani waggaa sadii halkanii guyyaa utuu gargar hin kutin imimmaaniin tokkoo tokkoo keessan gorsaa ture yaadadhaa."},{"book":"Hojii","chapter":"20","verse":"32","text":"“Ani amma Waaqatti, akkasumas dubbii ayyaana isaa kan isin ijaaruu dandaʼuu fi kan warra qulqullaaʼan hunda keessatti dhaala isinii kennuu dandaʼu sanatti isinin kennadha."},{"book":"Hojii","chapter":"20","verse":"33","text":"Ani meetii yookaan warqee yookaan uffata nama tokkoo iyyuu hin kajeelle."},{"book":"Hojii","chapter":"20","verse":"34","text":"Akka ani harkuma koo kanaan hojjedhee waan naa fi warra na wajjin jiraniif barbaachisu argamsiise isin mataan keessan iyyuu ni beektu."},{"book":"Hojii","chapter":"20","verse":"35","text":"Ani waan hojjedhe hunda keessatti nu dubbii Gooftaa Yesuus mataan isaa, ‘Fudhachuu irra kennuutu eebba qaba’ jedhee dubbate sana yaadachaa hojii jabaa akkanaatiin akka warra dadhabaa gargaaruu qabnu isin argisiiseera.”"},{"book":"Hojii","chapter":"20","verse":"36","text":"Innis waan kana dubbatee isaan hunda wajjin jilbeenfatee Waaqa kadhate."},{"book":"Hojii","chapter":"20","verse":"37","text":"Hundi isaaniis akka malee booʼaa morma Phaawulositti marmanii isa dhungatan."},{"book":"Hojii","chapter":"20","verse":"38","text":"Wanni akka malee isaan gaddisiise akka isaan yeroo sanaa jalqabanii lammata isa hin argine dubbachuu isaa ti. Ergasii isaan hamma dooniitti isa geggeessan."}]}