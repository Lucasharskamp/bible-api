{"data":[{"book":"Luka","chapter":"18","verse":"1","text":"Abaho Yesu kawafundiza wanahina zake kwa lusimo kamba siku zose wolondeka kumpula Mulungu na sekewadonhe."},{"book":"Luka","chapter":"18","verse":"2","text":"Kalonga, “Kudibuga dimoja kukala na msemi yakalile hamdumba Mulungu hebu kuwatonga wanhu."},{"book":"Luka","chapter":"18","verse":"3","text":"Vivija kudibuga dijo, kukala na mgane imoja yakalile komgendela msemi ayo baho kwa baho, kampula, ‘Ngwelele haki yangu kulawa kwa munhu yanitendele gehile.’"},{"book":"Luka","chapter":"18","verse":"4","text":"Siku nyingi msemi ayo hamtegeleze mgane ayo, lakini kumwande kailongela, ‘Hata kamba simdumba Mulungu hebu kuwatonga wanhu,"},{"book":"Luka","chapter":"18","verse":"5","text":"lakini kwavija mgane ino konigaza, nomgwaa haki yake, kwavija nahaleka, kogendelela kwiza hano na kunigaza!’ ”"},{"book":"Luka","chapter":"18","verse":"6","text":"Abaho Mndewa kagendelela kulonga, “Tegelezeni kiyalongile msemi ija yehile."},{"book":"Luka","chapter":"18","verse":"7","text":"Vino, Mulungu honda yawagwee haki wanhu zake yawasagule, womulilila imisi na ikilo? Vino kokawa kuwategeleza?"},{"book":"Luka","chapter":"18","verse":"8","text":"Nowalongela, kowagwaa haki yao himahima. Lakini Mwana wa Munhu vondayeze, vino kodivika tamanilo mwiisi?”"},{"book":"Luka","chapter":"18","verse":"9","text":"Abaho Yesu kawalongela lusimo luno wanhu waja wakalile woitapa wanoga na kuwabeza wayagwe."},{"book":"Luka","chapter":"18","verse":"10","text":"“Kukala na wanhu wabili wacholile kumpula Mulungu kuna Ing'anda ya Mulungu. Imoja kakala Mfalisayo na iyagwe kakala mbokela kodi."},{"book":"Luka","chapter":"18","verse":"11","text":"“Mfalisayo ayo kainega kumgwazo na kumpula Mulungu, ‘Go Mulungu, nokugwaa nhogolwa kwavija niye sili kamba wanhu wayagwe, wabokaji, wotenda gehile, hebu wagoni. Wala sili kamba ino mbokela kodi."},{"book":"Luka","chapter":"18","verse":"12","text":"Niye nofunga kuja miyanza mibili mzisiku saba, na nolava fungu da longo da vinhu vangu vose vinipata!’"},{"book":"Luka","chapter":"18","verse":"13","text":"“Lakini ija mbokela kodi kema kutali, hadahile hata kwinula meso gake kuulanga, lakini kaitowa mhambaga yake kwa usungu, kalonga, ‘Go Mulungu, nyonele bazi, niye notenda nzambi!’"},{"book":"Luka","chapter":"18","verse":"14","text":"Nowalongela, mbokela kodi ija kachola ukayake kuno katendigwa kanoga mgameso Mulungu kubanza ija Mfalisayo. Kwavija wose woitenda wanhu wakulu wohumulusigwa, na waja woihumulusa wotendigwa wanhu wakulu.”"},{"book":"Luka","chapter":"18","verse":"15","text":"Wanhu wayagwe wamgalila Yesu wana wadodo yawekile makono. Wanahina viwone avo, wawakomhokela."},{"book":"Luka","chapter":"18","verse":"16","text":"Lakini Yesu kawakema iwana, kalonga, “Walekeni wana wadodo weze kumwangu, sekemuwagomese, kwavija Undewa wa Mulungu wa wanhu kamba wano."},{"book":"Luka","chapter":"18","verse":"17","text":"Nowalongeleni ukweli! Munhu yoyose yolema kuubokela Undewa wa Mulungu kamba mwana mdodo, honda yengile ng'o!”"},{"book":"Luka","chapter":"18","verse":"18","text":"Mkulu imoja kamuuza Yesu, “Mfundiza Unogile, nhende choni niupate ugima wa mazuwa gose?”"},{"book":"Luka","chapter":"18","verse":"19","text":"Yesu kamuuza, “Habali kong'hema, ‘unogile’? Kuduhu yanogile, ila Mulungu yaiyeka."},{"book":"Luka","chapter":"18","verse":"20","text":"Kugajuwa Malagizo, ‘Sekeutende ugoni, sekeukome, sekewibe, sekeulonge uvizi, wategeleze tatako na mamako.’ ”"},{"book":"Luka","chapter":"18","verse":"21","text":"Munhu ija kedika, “Gago gose nigagoga toka haudodo.”"},{"book":"Luka","chapter":"18","verse":"22","text":"Yesu viyahulike avo, kamulongela, “Kuhungukiligwa na kinhu kimoja. Chuuza vose viulinavo, uwagwee sente wanhu wakiwa, na gweye kokuwa na ngama yako kuulanga. Abaho wize unikweleleze.”"},{"book":"Luka","chapter":"18","verse":"23","text":"Lakini munhu ayo viyahulike avo, kanyunyuwala kwavija kakala tajili ng'hani."},{"book":"Luka","chapter":"18","verse":"24","text":"Yesu viyamone kanyunyuwala, kalonga, “Vino avo vonda iwe vidala kwa wanhu matajili kwingila Muundewa wa Mulungu!"},{"book":"Luka","chapter":"18","verse":"25","text":"Kwavija vibuha kwa ngamiya kubita mna ikizonzo cha sanzia, kubanza tajili kwingila muundewa wa Mulungu.”"},{"book":"Luka","chapter":"18","verse":"26","text":"Wanhu wamuhulike, wamuuza, “Avo lelo nani yonda yadahe kukomboligwa?”"},{"book":"Luka","chapter":"18","verse":"27","text":"Yesu kawedika, “Vinhu havidahika kwa wanhu, kwa Mulungu vodahika.”"},{"book":"Luka","chapter":"18","verse":"28","text":"Abaho Petulo kalonga, “Lola! Tweye tuvileka vinhu vetu vose, tukukweleleza gweye.”"},{"book":"Luka","chapter":"18","verse":"29","text":"Yesu kawalongela, “Nowalongela kweli, munhu yoyose yoleka kae yake hebu mwehe wake hebu ndugu zake hebu tatake na mamake hebu wanage mbuli ya Undewa wa Mulungu,"},{"book":"Luka","chapter":"18","verse":"30","text":"kobokela vinhu vingi ng'hani mna ikipindi kino na kobokela ugima wa mazuwa gose mna ikipindi chonda kize.”"},{"book":"Luka","chapter":"18","verse":"31","text":"Yesu kawagala hamgwazo wanahina zake longo na wabili, kawalongela, “Tegelezeni! Tochola Yelusalemu. Kuko kila kinhu chandikigwe na watula ndagu wa Mulungu mbuli ya Mwana wa Munhu cholawilila."},{"book":"Luka","chapter":"18","verse":"32","text":"Kwavija kogeligwa mmakono ga wanhu haweli Wayahudi, nao womzeha, womuliga, na womtemela mate."},{"book":"Luka","chapter":"18","verse":"33","text":"Womtowa mbalati na kumkoma, lakini siku da kadatu kozilibuka.”"},{"book":"Luka","chapter":"18","verse":"34","text":"Lakini wanahina hawazijuwile bule mbuli azo, kwavija wakala wafisigwe na hawakijuwile kija kiyakalile yokilonga Yesu."},{"book":"Luka","chapter":"18","verse":"35","text":"Yesu viyakalile behi na kuvika Yeliko, munhu imoja yakalile msuwameso kakala hamgwazo mnzila, kopula."},{"book":"Luka","chapter":"18","verse":"36","text":"Munhu ayo viyahulike lunhu lwa wanhu lobita, kauza, “Kuna choni?”"},{"book":"Luka","chapter":"18","verse":"37","text":"Wanhu wamulongela, “Yesu wa Nazaleti kobita.”"},{"book":"Luka","chapter":"18","verse":"38","text":"Nayo kakemelela, “Yesu! Mwana wa Daudi! Nyonele bazi!”"},{"book":"Luka","chapter":"18","verse":"39","text":"Wanhu walongole wamkomhokela, wamulongela yanyamale. Lakini heyo kagendelela kukemelela ng'hani, “Mwana wa Daudi! Nyonele bazi!”"},{"book":"Luka","chapter":"18","verse":"40","text":"Avo Yesu kema, kalagiza munhu ija yagaligwe kumwake. Viyavikile behi, Yesu kamuuza,"},{"book":"Luka","chapter":"18","verse":"41","text":"“Kolonda nikutendele choni?”"},{"book":"Luka","chapter":"18","verse":"42","text":"Yesu kamulongela, “Lola! Kutamanila kwako kukuhonya.”"},{"book":"Luka","chapter":"18","verse":"43","text":"Bahaja munhu ija kadaha kulola, kamkweleleza Yesu kuno komgwaa nhogolwa Mulungu. Wanhu wose viwone avo, wamgwaa nhogolwa Mulungu."}]}