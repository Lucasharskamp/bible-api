{"data":[{"book":"Yaya","chapter":"13","verse":"1","text":"Beenun Sayamalekɛ Dangi Sali xa a li, Isa naxa a kolon a gbe mu nu luxi a xa keli duniɲa ma gbilenfe ra Baba Ala ma. A fɔxirabirɛe a naxee sɔtɔ duniɲa ma, nee nu rafan a ma. Han a faxa tɛmui naxɛ, e xa xanunteya nu na a bɛ."},{"book":"Yaya","chapter":"13","verse":"2","text":"Nunmare, e birin nu e dɛgefe. Ibulisa ɲan nu bara so Simɔn Isikariyoti xa di Yudasi xaxili kui, a xa Isa yanfa."},{"book":"Yaya","chapter":"13","verse":"3","text":"Isa to nu a kolon a Baba Ala bara fe birin sa a sagoe, a man to a kolon a a kelixi Ala nan ma, a man gbilenfe a tan nan ma,"},{"book":"Yaya","chapter":"13","verse":"4","text":"a naxa keli e dɛgede, a a xa donma fari igoroe ba a ma, a fa dugi nde xiri a tagi."},{"book":"Yaya","chapter":"13","verse":"5","text":"A naxa ye sa paani kui, a fa so a fɔxirabirɛe sanyie maxafe, a nu e mafuruku na dugi ra."},{"book":"Yaya","chapter":"13","verse":"6","text":"A to Simɔn Piyɛri li, na naxa a fala a bɛ, «Marigi, i waxi nɛ i xa n tan sanyie maxa?»"},{"book":"Yaya","chapter":"13","verse":"7","text":"Isa naxa a yaabi, «N naxan nabafe yi ki, i mu a fahaamuma yi waxati tan ma, kɔnɔ i fama nɛ a kui kolonde yare.»"},{"book":"Yaya","chapter":"13","verse":"8","text":"Piyɛri naxa a fala a bɛ, «Ade, i tan mu n sanyi maxama feo!» Isa naxa a yaabi, «Xa n mu i sanyie maxa, won mu luma fe keren sɔnɔn.»"},{"book":"Yaya","chapter":"13","verse":"9","text":"Simɔn Piyɛri naxa a fala a bɛ, «N Marigi, xa a na na ki nɛ, i naxa n sanyi gbansan xa maxa. I xa n bɛlɛxɛe nun n xunyi birin maxa.»"},{"book":"Yaya","chapter":"13","verse":"10","text":"Isa naxa a yaabi, «Mixi naxan bara a maxa, a hayi mu na a fate maxafe ma bafe a sanyi ra. A ɲan bara sɛniyɛn feo! Wo sɛniyɛnxi, kɔnɔ wo birin mu a ra.»"},{"book":"Yaya","chapter":"13","verse":"11","text":"A a fala nɛ a e birin mu sɛniyɛnxi, barima a a fɔxirabirɛ kolon naxan fama a yanfade."},{"book":"Yaya","chapter":"13","verse":"12","text":"Isa to gɛ e sanyie maxade, a man naxa a xa donma fari igoroe ragoro a ma, a man a magoro e dɛgede, a a fala e bɛ, «N naxan nabaxi wo bɛ yi ki, wo a fahaamuxi?"},{"book":"Yaya","chapter":"13","verse":"13","text":"Wo to a falama n bɛ ‹Karamɔxɔ›, xa na mu a ra ‹Marigi›, wo nɔndi nan a ra, barima na nan yati n na."},{"book":"Yaya","chapter":"13","verse":"14","text":"Na kui, n tan naxan findixi wo Marigi nun wo Karamɔxɔ ra, xa n tan bara wo sanyie maxa, wo fan lan nɛ wo xa wo bore sanyie maxa."},{"book":"Yaya","chapter":"13","verse":"15","text":"N naxan nabaxi wo bɛ, a xa findi misaali nan na, alako wo fan xa na mɔɔli nan naba wo bore tagi."},{"book":"Yaya","chapter":"13","verse":"16","text":"N xa a fala wo bɛ a nɔndi ki ma, konyi mu dangi a marigi ra, xɛɛra fan mu dangi a xɛɛma ra."},{"book":"Yaya","chapter":"13","verse":"17","text":"Wo to bara fahaamui sɔtɔ yi fee ma, hɛɛri na wo bɛ xa wo e raba.»"},{"book":"Yaya","chapter":"13","verse":"18","text":"«N mu wo birin xa ma. N tan naxan wo sugandixi, n wo kolon. Kɔnɔ naxan na Kitaabui kui, fo a xa kamali nɛ, a to sɛbɛxi, ‹Muxu nun naxan bɛlɛxɛ na lenge keren kui, na bara a kobe so n na.›"},{"book":"Yaya","chapter":"13","verse":"19","text":"N na fe falaxi nɛ wo bɛ beenun a xa raba, alako a raba tɛmui wo xa a kolon a n tan nan na naxan na abadan."},{"book":"Yaya","chapter":"13","verse":"20","text":"N xa a fala wo bɛ a nɔndi ki ma, naxan yo na n ma xɛɛra rasɛnɛ, a n tan nan nasɛnɛxi. Naxan yo na n fan nasɛnɛ, na kanyi n Xɛɛma nan nasɛnɛxi.»"},{"book":"Yaya","chapter":"13","verse":"21","text":"A na fala xanbi, Isa bɔɲɛ naxa sunnun, a fa a fala, «N xa a fala wo bɛ a nɔndi ki ma, mixi keren na wo ya ma, a n yanfama nɛ, a n sa kuntigie bɛlɛxɛ.»"},{"book":"Yaya","chapter":"13","verse":"22","text":"A fɔxirabirɛe naxa e bore mato, e mu a kolon Isa nu mixi yo xa fe falafe."},{"book":"Yaya","chapter":"13","verse":"23","text":"Isa fɔxirabirɛ, a naxan xanuxi, a nu na a fɛ ma teebili ra."},{"book":"Yaya","chapter":"13","verse":"24","text":"Na kui, Simɔn Piyɛri naxa a bɛlɛxɛ magira na bɛ, a xa Isa maxɔrin a kanyi ma, Isa nu baxi naxan ma fe falade."},{"book":"Yaya","chapter":"13","verse":"25","text":"Na fɔxirabirɛ naxa a maso Isa ra, a a maxɔrin, «Marigi, nde a ra?»"},{"book":"Yaya","chapter":"13","verse":"26","text":"Isa naxa a yaabi, «N nu taami ragoro bɔrɛ xɔɔra, n a so mixi naxan yi ra, a tan nan na ki.» Isa to gɛ na falade, a naxa taami rasin bɔrɛ xɔɔra, a a so Simɔn Isikariyoti xa di Yudasi yi ra."},{"book":"Yaya","chapter":"13","verse":"27","text":"Yudasi to na taami rasuxu, Sentanɛ naxa a bɔɲɛ masara keren na. Isa naxa a fala a bɛ, «I wama naxan nabafe, a raba mafuren mafuren.»"},{"book":"Yaya","chapter":"13","verse":"28","text":"Naxee nu magoroxi e dɛgede, e sese mu a kolon Isa na falafe a bɛ fe naxan ma."},{"book":"Yaya","chapter":"13","verse":"29","text":"Yudasi to findi e xa kɔbiri ragatɛ ra, ndee naxa a maɲɔxun a Isa nu a xɛɛfe sare nde sode sali xa fe ra, xa na mu a ra a xa sa misikiinɛe ki."},{"book":"Yaya","chapter":"13","verse":"30","text":"Yudasi to na taami xuntunyi rasuxu, a naxa mini keren na. Kɔɛ nu bara so."},{"book":"Yaya","chapter":"13","verse":"31","text":"Yudasi to mini, Isa naxa a masen, «Waxati bara a li fa, Adama xa Di xa xunnakeli xa makɛnɛn, Ala fan xa nɔrɛ xa makɛnɛn a saabui ra."},{"book":"Yaya","chapter":"13","verse":"32","text":"Ala xa nɔrɛ to makɛnɛnma a saabui ra, Ala yɛtɛ fan Adama xa Di xa xunnakeli makɛnɛnma nɛ. A fafe na nan nabade yakɔsi."},{"book":"Yaya","chapter":"13","verse":"33","text":"N ma die, a gbe mu luxi n xa keli wo xun ma. Wo n fenma nɛ, kɔnɔ n naxan fala Yuwifi kuntigie bɛ, n fa na nan falama wo fan bɛ, ‹N sigama dɛnnaxɛ, wo tan mu nɔma sigade naa.›»"},{"book":"Yaya","chapter":"13","verse":"34","text":"«N xa yaamari nɛɛnɛ fi wo ma: Wo xa wo bore xanu nɛ. N tan wo xanuxi ki naxɛ, wo fan xa wo bore xanu na ki."},{"book":"Yaya","chapter":"13","verse":"35","text":"Duniɲa birin wo kolonma n fɔxirabirɛe ra na fe nan ma, xa wo wo bore xanu.»"},{"book":"Yaya","chapter":"13","verse":"36","text":"Simɔn Piyɛri naxa a maxɔrin, «Marigi, i sigama minden?» Isa naxa a yaabi, «N sigafe dɛnnaxɛ, i mu nɔma birade n fɔxɔ ra sinden, kɔnɔ i fan fama birade n fɔxɔ ra han naa.»"},{"book":"Yaya","chapter":"13","verse":"37","text":"Simɔn Piyɛri man naxa a maxɔrin, «Marigi, munfe ra n mu nɔma birade i fɔxɔ ra yakɔsi? N tinxi n xa faxa i xa fe ra!»"},{"book":"Yaya","chapter":"13","verse":"38","text":"Isa naxa a yaabi, «I tinxi i xa faxa n ma fe ra? N xa nɔndi yati nan fala i bɛ, beenun konkore xa a rate, i i yɛtɛ rasanma nɛ n ma sanmaya saxan.»"}]}