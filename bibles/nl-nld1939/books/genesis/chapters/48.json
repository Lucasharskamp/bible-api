{"data":[{"book":"Genesis","chapter":"48","verse":"1","text":"Enige tijd later berichtte men Josef: Uw vader is ziek. Terstond ging hij naar Jakob, en nam zijn beide zonen, Manasse en Efraïm, met zich mee."},{"book":"Genesis","chapter":"48","verse":"2","text":"Toen men Jakob vertelde, dat zijn zoon Josef was gekomen, verzamelde Israël zijn laatste krachten, en richtte zich in zijn bed overeind."},{"book":"Genesis","chapter":"48","verse":"3","text":"En Jakob sprak tot Josef: De almachtige God is mij te Loez in het land Kanaän verschenen, en heeft mij gezegend."},{"book":"Genesis","chapter":"48","verse":"4","text":"Hij heeft mij gezegd: Ik zal u vruchtbaar en talrijk maken, u tot een schaar van volken doen groeien, en dit land aan uw nageslacht schenken tot een eeuwig bezit."},{"book":"Genesis","chapter":"48","verse":"5","text":"Welnu, uw beide zonen, die u in Egypte geboren zijn, voordat ik tot u in Egypte kwam, Efraïm en Manasse, gelden als zonen van mij; Efraïm en Manasse staan voor mij gelijk met Ruben en Simeon."},{"book":"Genesis","chapter":"48","verse":"6","text":"Maar de kinderen, die ge na hen zult krijgen, zullen de uwen zijn, en onder de naam van hun broeders hun erfdeel ontvangen."},{"book":"Genesis","chapter":"48","verse":"7","text":"Want toen ik uit Paddan-Aram kwam, is uw moeder Rachel in het land Kanaän op enige afstand van Efráta mij ontvallen, en heb ik haar op de weg naar Efráta, dat nu Betlehem heet, moeten begraven."},{"book":"Genesis","chapter":"48","verse":"8","text":"Toen Israël de zonen van Josef bemerkte, sprak hij: Wie hebt ge daar?"},{"book":"Genesis","chapter":"48","verse":"9","text":"Josef gaf zijn vader ten antwoord: Het zijn mijn zonen, die God mij hier heeft gegeven. Hij zeide: Breng ze bij mij; ik wil ze zegenen."},{"book":"Genesis","chapter":"48","verse":"10","text":"Want de ogen van Israël waren verzwakt van ouderdom, zodat hij niet kon zien. Toen Josef ze dus dicht bij hem had gebracht, kuste en omhelsde hij hen."},{"book":"Genesis","chapter":"48","verse":"11","text":"En Israël sprak tot Josef: Ik had niet gedacht, dat ik u nog zou weerzien; en zie, nu laat God mij nog uw kinderen aanschouwen."},{"book":"Genesis","chapter":"48","verse":"12","text":"Nu nam Josef ze van zijn knieën weg, en zij bogen zich ter aarde neer."},{"book":"Genesis","chapter":"48","verse":"13","text":"Dan nam Josef hen bij de hand: Efraïm bij de rechterhand, dus links van Israël; Manasse bij de linkerhand, dus rechts van Israël; zo plaatste hij ze vóór hem."},{"book":"Genesis","chapter":"48","verse":"14","text":"Maar Israël kruiste zijn armen: hij stak zijn rechterhand uit en legde die op het hoofd van Efraïm, ofschoon hij de jongste was, en zijn linkerhand op het hoofd van Manasse, ofschoon hij de eerstgeborene was."},{"book":"Genesis","chapter":"48","verse":"15","text":"Toen zegende hij hen en sprak: De God, voor wiens aanschijn mijn vaderen hebben gewandeld, Abraham en Isaäk: De God, die mij heeft behoed van mijn geboorte af, Tot heden toe:"},{"book":"Genesis","chapter":"48","verse":"16","text":"De Engel, die mij uit alle nood heeft verlost, Zegene deze knapen! Moge in hen mijn naam blijven leven, en de naam van mijn vaderen, Abraham en Isaäk, En mogen zij vruchtbaar en talrijk worden In het land!"},{"book":"Genesis","chapter":"48","verse":"17","text":"Josef zag tot zijn ontsteltenis, dat zijn vader zijn rechterhand op het hoofd van Efraïm had gelegd. Hij greep de hand van zijn vader, om ze van het hoofd van Efraïm weg te nemen en op het hoofd van Manasse te leggen."},{"book":"Genesis","chapter":"48","verse":"18","text":"En Josef zei tot zijn vader: Zo niet vader; want dit is de oudste: leg uw rechterhand dus op zijn hoofd."},{"book":"Genesis","chapter":"48","verse":"19","text":"Maar zijn vader weigerde het, en sprak: Ik weet het, mijn zoon, ik weet het! Ook hij zal een volk worden, ook hij zal groot zijn; maar zijn jongere broer zal nog groter worden dan hij, en zijn geslacht een ganse schaar van volken."},{"book":"Genesis","chapter":"48","verse":"20","text":"En hij zegende hen op die dag, en sprak: Met uw naam zal Israël zegen wensen en zeggen: God make u als Efraïm en Manasse! Zo stelde hij Efraïm boven Manasse."},{"book":"Genesis","chapter":"48","verse":"21","text":"Nu sprak Israël tot Josef: Zie, ik ga sterven; maar God zal met u zijn, en u terugleiden naar het land uwer vaderen."},{"book":"Genesis","chapter":"48","verse":"22","text":"Ik vermaak u één deel meer dan uw broeders; de bergrug, die ik op de Amorieten met mijn zwaard en mijn boog heb veroverd."}]}