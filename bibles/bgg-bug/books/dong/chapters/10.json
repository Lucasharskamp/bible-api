{"data":[{"book":"Dong","chapter":"10","verse":"1","text":"Chiihphado gune riichaiboh pha hamangkhliie yi hamangkhung re-è thazam wuii ruii pha doh. Aishii ne sakhamiing è jiang srane chiigmakhuang re-è ai khrug shii jiang; airo mizia ne hasiang duiine ro, chiih-è airo laithek ne bai pha sarong duiine ro."},{"book":"Dong","chapter":"10","verse":"2","text":"Ai wad shii ne hong pha nim ìu um. Airo phazoi lai yi khamuii shii ruii chiih-è airo phawig lai yi nyiak shii ruii,"},{"book":"Dong","chapter":"10","verse":"3","text":"chiih-è gang è ziak srane bargithek miikhriie duiine ro. Iidoh shii ai è ho mage ne, miley hakhliingthek yi khliing pha rog shii chang."},{"book":"Dong","chapter":"10","verse":"4","text":"Ithek è yao ched shii, gu ne zey pha rek. Jimagunde hamangkhung è goh yao pha gu è yoi, “Miley hakhliingthek è nyie yao pha jine ug ne ruii bo; azey rabo!”"},{"book":"Dong","chapter":"10","verse":"5","text":"Chiihphado hamangkhliie yi khamuii shii nane nyiak shii riu ne airo phazoi wad yi hamangkhung hà phia pha gu è doh"},{"book":"Dong","chapter":"10","verse":"6","text":"chiih-è Hamangkhung-aphuii pha ibeng shii surua thak, hanyie yi idang nane idang sieng, chiih-è hanyie yi hamangkhung, sohnyiak, nane khamuii chiih-è zabthek shii zen. Hamangkhliie è yao, “Achia sha ruii phro!"},{"book":"Dong","chapter":"10","verse":"7","text":"Jimagunde milechiieng hamangkhliie è awai thu-ung thud ruii shii, chiihphado ai è awairo khiao chaigthek shii yao pha duiine Hamangkhung-aphuii ne awairo ug ne phak pha ji shii ne zab rek ruii phro.”"},{"book":"Dong","chapter":"10","verse":"8","text":"10:8-10: Ezkh 2:8—3:3 Chiihphado goh yi hamangkhung re-è gu shii yao din pha yoi, yao, “Wuii srane hanyie yi khamuii nane nyiak shii riu pha hamangkhliie wad shii hong pha nim ji shii yie wuii bo.”"},{"book":"Dong","chapter":"10","verse":"9","text":"Gu hamangkhliie shii wuii srane ji pha nim ji gu shii phi bone aishii lia. Ai è gu shii yao, “Yie srane chiemuii bo; hìne naro lui shii chiieng rey ruii phro, jishii naro sem shii ne chimud duiine phieng rey ruii phro.”"},{"book":"Dong","chapter":"10","verse":"10","text":"Gu è ididuii nim ji yie srane chiemuii chiih-è guro sem shii chimud duiine rem rey dun. Jishii iidoh gu min muii, jine gu lui shii chiieng redun."},{"book":"Dong","chapter":"10","verse":"11","text":"Chiihphado gu shii ne yaodun, “Bajo sohthek, iiriingthek, nyuakthek nane sajathek shii din ne na ne Hamangkhung-aphuii mua chiang shii yao chid.”"}]}