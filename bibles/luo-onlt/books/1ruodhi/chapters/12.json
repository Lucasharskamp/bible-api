{"data":[{"book":"1 Ruodhi","chapter":"12","verse":"1","text":"Rehoboam nodhi Shekem, nimar jo-Israel duto nodhi kuno mondo okete ruoth."},{"book":"1 Ruodhi","chapter":"12","verse":"2","text":"Kane Jeroboam wuod Nebat nowinjo wachni (ne pod en Misri kuma noringo odhiye koa kuom ruoth Solomon), noduogo koa Misri."},{"book":"1 Ruodhi","chapter":"12","verse":"3","text":"Omiyo negioro joote ir Jeroboam mi en kaachiel gi oganda duto mar Israel nodhi ir Rehoboam mi giwachone niya,"},{"book":"1 Ruodhi","chapter":"12","verse":"4","text":"“Wuonu nomiyowa tingʼ mapek, to koro yie iket tingʼ mapekno kod tij achunano obednwa mayot, to wabiro tiyoni.”"},{"book":"1 Ruodhi","chapter":"12","verse":"5","text":"Rehoboam nodwoko niya, “Dhiuru kuom ndalo adek bangʼe dwoguru ira.” Bangʼe negia ma gidhi."},{"book":"1 Ruodhi","chapter":"12","verse":"6","text":"Eka Ruoth Rehoboam nonono jodongo manotiyo e bwo wuon-gi Solomon kapod ongima. Nopenjogi niya, “Ere kaka unyalo ngʼadona rieko mondo adwok jogi?”"},{"book":"1 Ruodhi","chapter":"12","verse":"7","text":"Negidwoke niya, “Ka kawuono ibiro doko jatich mar jogi mondo itinegi kendo kimiyogi dwoko mowinjore, to gibiro bedo jotichni ndalo duto.”"},{"book":"1 Ruodhi","chapter":"12","verse":"8","text":"To Rehoboam nodagi rieko mane jodongo ongʼadone kendo nopimo wach gi mbesene mane odongogo kendo ne tiyone."},{"book":"1 Ruodhi","chapter":"12","verse":"9","text":"Nopenjogi niya, “Un to uneno nangʼo? Ere kaka dwadwok jogi mawacho ni, ‘Dwok chien tingʼ mapek mane wuonu oketo kuomwa’?”"},{"book":"1 Ruodhi","chapter":"12","verse":"10","text":"Mbesene mane odongogo nodwoke niya, “Dwok jogo mosekwayi ni, ‘Wuonu noketo tingʼ mapek kuomwa, yie iket tingʼni obed mayot.’ Koro nyisgi ni, ‘Lith lweta matin duongʼ moloyo nungo wuonwa."},{"book":"1 Ruodhi","chapter":"12","verse":"11","text":"Wuonwa noketo kuomu tingʼ mapek; an to abiro medo pekne moloyo. Wuonwa nochwadou gi boka, an to abiro chwadou malit makecho ka thomoni.’ ”"},{"book":"1 Ruodhi","chapter":"12","verse":"12","text":"Bangʼ ndalo adek Jeroboam kod oganda duto noduogo ir Rehoboam mana kaka ruoth nosewacho niya, “Dwoguru ira bangʼ ndalo adek.”"},{"book":"1 Ruodhi","chapter":"12","verse":"13","text":"Ruoth nodwoko jogo gi gero. Notamore tiyo gi rieko mane jodongo ongʼadone,"},{"book":"1 Ruodhi","chapter":"12","verse":"14","text":"moluwo rieko mbesene mowacho niya, “Wuonwa nomiyou tingʼ mapek, an to abiro miyou tingʼ mapek moloyo. Wuonwa nochwadou gi boka an to abiro chwadou malit ka thomoni makecho.”"},{"book":"1 Ruodhi","chapter":"12","verse":"15","text":"Omiyo ruoth ne ok odewo kwayo mar ji, nimar Jehova Nyasaye ema nomiyo mano otimore mondo ochop wach mane Jehova Nyasaye owacho gi dho Ahija ja-Shilo ne Jeroboam wuod Nebat."},{"book":"1 Ruodhi","chapter":"12","verse":"16","text":"Kane jo-Israel duto noneno ni ruoth nodagi winjo wachgi, negidwoko ruoth niya,"},{"book":"1 Ruodhi","chapter":"12","verse":"17","text":"To ni jo-Israel mane odak e mier mag Juda, Rehoboam ne pod jatendgi."},{"book":"1 Ruodhi","chapter":"12","verse":"18","text":"Ruoth Rehoboam nooro Adoniram mane jarit joma ichuno mondo oti githuon, to jo-Israel duto nochiele gi kite motho. Kata kamano ruoth Rehoboam nonwangʼo thuolo moidho gache nyaka Jerusalem mondo otony."},{"book":"1 Ruodhi","chapter":"12","verse":"19","text":"Kuom mano Israel nongʼanyo ni joka Daudi nyaka chil kawuono."},{"book":"1 Ruodhi","chapter":"12","verse":"20","text":"Kane jo-Israel duto nowinjo ni Jeroboam ne osedwogo, ne giorone jaote ma giluonge e chokruok, kendo gikete ruodh jo-Israel duto. Mana dhood Juda kende ema nodongʼ jo-adiera ni od Daudi."},{"book":"1 Ruodhi","chapter":"12","verse":"21","text":"Kane Rehoboam ochopo Jerusalem, nochoko dhood Juda gi dhood Benjamin, chwo maromo alufu mia achiel gi piero aboro kendo gidhi giked gi jo-Israel mondo gidwok loch ni Rehoboam wuod Solomon pinyruodhe."},{"book":"1 Ruodhi","chapter":"12","verse":"22","text":"To wach Nyasaye nobiro ne Shemaya ngʼat Nyasaye niya:"},{"book":"1 Ruodhi","chapter":"12","verse":"23","text":"“Wachne Rehoboam wuod Solomon ruodh Juda kaachiel gi dhood Juda kod dhood Benjamin gi oganda duto ni,"},{"book":"1 Ruodhi","chapter":"12","verse":"24","text":"‘Ma e gima Jehova Nyasaye owacho: Kik udhi utug lweny gi oweteu ma jo-Israel. Doguru e miechu, ngʼato ka ngʼato, nimar ma osetimore nikech an.’ ” Omiyo negiwinjo wach Jehova Nyasaye mi gidok e miechgi kaka Jehova Nyasaye nochiko."},{"book":"1 Ruodhi","chapter":"12","verse":"25","text":"Eka Jeroboam nochielo ohinga motegno molworo Shekem e piny manie wi gode mag Efraim mi nodak kuno. Bangʼe noa kanyo modhi mogero Peniel."},{"book":"1 Ruodhi","chapter":"12","verse":"26","text":"Jeroboam noparo kende owuon mowacho niya, “Loch nyalo dok e lwet dhood Daudi."},{"book":"1 Ruodhi","chapter":"12","verse":"27","text":"Ka jogi odhi e hekalu mar Jehova Nyasaye man Jerusalem mondo gichiw misengini, to chunygi biro dok ni ruodhgi, ma en Rehoboam ruodh Juda. Gibiro nega mi gidog ni Ruoth Rehoboam.”"},{"book":"1 Ruodhi","chapter":"12","verse":"28","text":"Bangʼ dwaro rieko, ruoth noloso nyiroye ariyo mag dhahabu. Nowacho ni ji niya, “Ok en gima yot mondo udhi Jerusalem. Nyisecheu nika mane ogolou kua Misri, yaye Israel.”"},{"book":"1 Ruodhi","chapter":"12","verse":"29","text":"Achiel noket Bethel to machielo noket Dan."},{"book":"1 Ruodhi","chapter":"12","verse":"30","text":"Kendo gino nodoko richo; nimar ji nodhi kata mana nyaka Dan mondo gilam gimane ni kuno."},{"book":"1 Ruodhi","chapter":"12","verse":"31","text":"Jeroboam nogero kuonde mitimoe misango mane ni kuonde motingʼore kendo noyiero jodolo kuom ogendini mopogore opogore kata obedo ni ne ok gin jo-Lawi."},{"book":"1 Ruodhi","chapter":"12","verse":"32","text":"Nochako nyasi mar sawo chiengʼ mar apar gabich mar dwe mar aboro machal gi nyasi mar sawo mitimo Juda, mi notimo misengini e kendo mar misango. Ma notimo Bethel kotimo misango ni nyiroye mane oseloso. Kendo bende noketo jodolo Bethel e kuonde motingʼore mane oseloso."},{"book":"1 Ruodhi","chapter":"12","verse":"33","text":"Chiengʼ mar apar gabich mar dwe mar aboro, dwe mane oyiero en owuon, notimo misengini e kendo mar misango mane oloso Bethel. Kamano bende noketo nyasi mar sawo ni jo-Israel mi nodhi e kendo mar misango mondo otim misengini."}]}