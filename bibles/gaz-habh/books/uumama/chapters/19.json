{"data":[{"book":"Uumama","chapter":"19","verse":"1","text":"Ergamoonni Waaqayyoo sun lamaan galgala sana Sodoom gaʼan; Looxis karra Sodoomii dura taaʼaa ture. Innis yeroo jara argetti, isaan simachuuf kaʼee isaanitti deeme; gad jedhees adda isaatiin lafatti gombifame."},{"book":"Uumama","chapter":"19","verse":"2","text":"Innis, “Yaa gooftota ko, maaloo mana garbicha keessaniitti goraatii miilla dhiqadhaa bulaa; barii barraaqaan kaatanii karaa keessan itti fufuu dandeessu” jedhe."},{"book":"Uumama","chapter":"19","verse":"3","text":"Inni garuu akka malee isaan dirqisiise; kanaafuu goranii mana isaa seenan; innis maxinoo tolchee nyaata qopheesseef; isaanis ni nyaatan."},{"book":"Uumama","chapter":"19","verse":"4","text":"Utuu isaan hin rafin namoonni kutaalee magaalaa Sodoom hunda keessaa dhufan hundi dargaggoonnii fi jaarsoliin mana sana marsan."},{"book":"Uumama","chapter":"19","verse":"5","text":"Isaanis Looxin waamanii, “Namoonni galgala kana gara kee dhufan eessa jiru? Akka nu isaan wajjin ciifnuuf gad nuu yaasi” jedhan."},{"book":"Uumama","chapter":"19","verse":"6","text":"Looxis jara sanatti gad baʼee balbala of duubaan cufe;"},{"book":"Uumama","chapter":"19","verse":"7","text":"Akkanas jedhe; “Yaa obboloota ko, waan hamaa kana hin hojjetinaa!"},{"book":"Uumama","chapter":"19","verse":"8","text":"Kunoo ani intallan lama kanneen takkumaa dhiira wajjin hin ciisin qaba. Lamaanuu gad isinii nan baasa; isinis waan feetan isaan gochuu dandeessu. Namoota kanneen garuu waan isaan bantii mana koo jala jiraniif homaa isaan hin godhinaa.”"},{"book":"Uumama","chapter":"19","verse":"9","text":"Isaanis, “Badi asii!” jedhaniin. Ittuma fufaniis, “Namichi kun nama ormaa kan nu keessa jiraachuu dhufee dha; amma immoo abbaa murtii nutti taʼuu fedha! Nu waan hamaa jara irratti hojjennu caalaa sirratti hojjenna” jedhaniin. Isaanis Looxin humnaan dhiibanii balbala sana cabsuu gaʼan."},{"book":"Uumama","chapter":"19","verse":"10","text":"Namoonni sunis hiixatanii Looxin harkisanii manatti ol deebisan; balbalichas ni cufan."},{"book":"Uumama","chapter":"19","verse":"11","text":"Ergasii immoo namoota balbala manaa dura turan sana akka isaan balbalicha hin argineef xinnaa fi guddaa isaanii dhaʼichaan ija jaamsan."},{"book":"Uumama","chapter":"19","verse":"12","text":"Namoonni lamaan sun Looxiin akkana jedhan; “Ati nama biraa tokko illee jechuunis soddoota, ilmaan yookaan intallan yookaan nama kan kee taʼe tokko illee magaalaa kana keessaa qabdaa? Asi keessa isaan baafadhu;"},{"book":"Uumama","chapter":"19","verse":"13","text":"nu iddoo kana balleessuuf deemnaatii. Sababii iyyi saba ishee irratti iyyame fuula Waaqayyoo duratti guddaa taʼeef, Waaqni akka nu ishee balleessinuuf nu ergeera.”"},{"book":"Uumama","chapter":"19","verse":"14","text":"Kanaafuu Loox gad baʼee soddoota isaa warra intallan isaa fuudhuuf jiraniin, “Sababii Waaqayyo magaalaa kana balleessuuf kaʼeef, dafaatii asii baʼaa!” jedhe. Soddoonni isaa garuu waan inni qoosu seʼan."},{"book":"Uumama","chapter":"19","verse":"15","text":"Yeroo boruun diimatetti ergamoonni Waaqayyoo sun Looxin jarjarsanii, “Niitii keetii fi intallan kee lamaan as jiran fudhadhuutii dafii baʼi! Yoo kanaa achii yeroo magaalattiin adabamtutti atis ni baddaa” jedhaniin."},{"book":"Uumama","chapter":"19","verse":"16","text":"Inni garuu duubatti harkifate; waan Waaqayyo isaaniif garaa laafeef namoonni sun harka isaatii fi harka niitii isaa, intallan isaa lamaanis harka qabanii magaalattii keessaa isaan baasan."},{"book":"Uumama","chapter":"19","verse":"17","text":"Akkuma gad isaan baasaniinis ergamoota sana keessaa inni tokko, “Lubbuu kee oolfachuuf baqadhu! Of duuba hin milʼatin! Dirree irra iddoo tokko illee hin dhaabatin! Tulluuwwanitti ol baqadhu; yoo kanaa achii ni baddaa!” jedhe."},{"book":"Uumama","chapter":"19","verse":"18","text":"Loox garuu akkana isaaniin jedhe; “Yaa gooftota ko, maaloo akkas miti!"},{"book":"Uumama","chapter":"19","verse":"19","text":"Kunoo garbichi kee fuula kee duratti fudhatama argateera; ati lubbuu koo oolchitee gara laafina guddaa na argisiifteerta. Ani garuu gara tulluutti ol baqachuu hin dandaʼu; balaan kun na argata; anis nan duʼa."},{"book":"Uumama","chapter":"19","verse":"20","text":"Kunoo, magaalaan itti baqachuun dandaʼamu tokko as dhiʼoo jirti; isheen xinnoo dha. Ani gara isheetti nan baqadha; isheen baayʼee xinnoo dha mitii? Akkasitti lubbuun koo ni baraaramti.”"},{"book":"Uumama","chapter":"19","verse":"21","text":"Ergamaan sunis akkana jedheen; “Kunoo, ani kadhaa kana siif nan dhagaʼa; magaalaa ati waaʼee ishee dubbattu kana ani hin balleessu."},{"book":"Uumama","chapter":"19","verse":"22","text":"Garuu sababii ani hamma ati achi geessutti homaa gochuu hin dandeenyeef dafii achitti baqadhu!” Wanni magaalaan sun Zoʼaar jedhamteefis kanuma."},{"book":"Uumama","chapter":"19","verse":"23","text":"Yeroo Loox Zoʼaar gaʼetti aduun baatee turte."},{"book":"Uumama","chapter":"19","verse":"24","text":"Waaqayyo samiiwwan keessaa Waaqayyo biraa, dinyii bobaʼu Sodoomii fi Gomoraa irratti roobse."},{"book":"Uumama","chapter":"19","verse":"25","text":"Innis akkasiin magaalaawwan kanneenii fi dirreewwan sana guutuu, warra magaalaawwan sana keessa jiraatan hundaa fi biqiltuu biyya sanaa balleesse."},{"book":"Uumama","chapter":"19","verse":"26","text":"Niitiin Looxi garuu of duuba ilaaltee utubaa soogiddaa taatee hafte."},{"book":"Uumama","chapter":"19","verse":"27","text":"Abrahaamis guyyaa itti aanu ganama obboroon kaʼee iddoo duraan fuula Waaqayyoo dura dhaabachaa ture sanatti deebiʼe."},{"book":"Uumama","chapter":"19","verse":"28","text":"Innis gara magaalaawwan Sodoomii fi Gomoraa, gara lafa dirree sanaa hundaas ilaalee aara akka aara boolla ibiddaa keessaa baʼuu tokko isaa biyya sana keessaa ol kaʼu arge."},{"book":"Uumama","chapter":"19","verse":"29","text":"Waaqni yeroo magaalaawwan dirree sanaa balleessetti Abrahaamin yaadate; kanaafuu yommuu magaalaawwan Loox keessa jiraachaa ture balleessetti Looxin balaa sana keessaa baase."},{"book":"Uumama","chapter":"19","verse":"30","text":"Loox waan Zoʼaar keessa jiraachuu sodaateef intallan isaa lamaan wajjin Zoʼaarii baʼee gaarran irra qubate. Innis intallan isaa lamaan wajjin holqa tokko keessa jiraate."},{"book":"Uumama","chapter":"19","verse":"31","text":"Gaaf tokko intalli isaa isheen hangafti ishee quxisuudhaan akkana jette; “Abbaan keenya dulloomeera; akka bartee lafa hunda irra jiruutti dhiirri nu wajjin ciisu tokko iyyuu naannoo kan hin jiru."},{"book":"Uumama","chapter":"19","verse":"32","text":"Kottu mee abbaa keenya daadhii wayinii obaasnee isa wajjin ciifnaa; akkasiin sanyiin abbaa keenyaa lafa irratti akka hafu goona.”"},{"book":"Uumama","chapter":"19","verse":"33","text":"Isaanis halkan sana abbaa isaanii daadhii wayinii obaasan; intalli isheen hangafti ol seentee isa wajjin ciifte. Inni yeroo isheen ciiste yookaan yeroo isheen kaate hin beekne."},{"book":"Uumama","chapter":"19","verse":"34","text":"Guyyaa itti aanutti intalli hangafti ishee quxisuudhaan akkana jette; “Kunoo ani eda abbaa koo wajjin ciiseera. Kottu edanas daadhii wayinii isa obaasnaa; atis ol seenii isa wajjin ciisi; akkasitti sanyiin abbaa keenyaa akka hafu goona.”"},{"book":"Uumama","chapter":"19","verse":"35","text":"Isaan halkan sanas abbaa isaanii daadhii wayinii obaasan; intalli quxisuun dhaqxee isa wajjin ciiste. Inni ammas yeroo isheen ciiste yookaan yeroo isheen kaate hin beekne."},{"book":"Uumama","chapter":"19","verse":"36","text":"Akkasiin intallan Loox lamaanuu abbaa isaaniitiif ulfaaʼan."},{"book":"Uumama","chapter":"19","verse":"37","text":"Intalli isheen hangafti ilma deessee maqaa isaa Moʼaab jettee moggaafte. Inni abbaa Moʼaabota harʼaa ti."},{"book":"Uumama","chapter":"19","verse":"38","text":"Intalli isheen quxisuunis ilma deessee maqaa isaa Ben-Amii jettee moggaafte; inni immoo abbaa Amoonota harʼaa ti."}]}