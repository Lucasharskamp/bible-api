{"data":[{"book":"Dhuteronomi","chapter":"23","verse":"1","text":"Hapana murume akakuvadzwa manhu ake kana kubviswa nhengo yake achapinda paungano yaJehovha."},{"book":"Dhuteronomi","chapter":"23","verse":"2","text":"Hapana munhu akaberekwa noupombwe, kana vana vake, anofanira kupinda paungano yaJehovha, kusvikira kuchizvarwa chegumi."},{"book":"Dhuteronomi","chapter":"23","verse":"3","text":"Hapana muAmoni kana muMoabhu, kana munhu upi worudzi rwake anofanira kupinda paungano yaJehovha, kusvikira kuchizvarwa chegumi."},{"book":"Dhuteronomi","chapter":"23","verse":"4","text":"Nokuti havana kuuya kuzokuchingamidzai nechingwa nemvura parwendo rwenyu pamakabuda kubva muIjipiti, uye vakaripa Bharamu mwanakomana waBheori wePetori muAramu Naharaimu kuti akutukei."},{"book":"Dhuteronomi","chapter":"23","verse":"5","text":"Asi, Jehovha Mwari wenyu haana kuteerera Bharamu asi akashandura kutuka akakuropafadzai, nokuti Jehovha Mwari wenyu anokudai."},{"book":"Dhuteronomi","chapter":"23","verse":"6","text":"Usatsvaka rugare kana ushamwari navo mazuva ose oupenyu hwako!"},{"book":"Dhuteronomi","chapter":"23","verse":"7","text":"Haufaniri kusema muEdhomu, nokuti ihama yako. Usasema muIjipita nokuti wakagara somutorwa munyika yake."},{"book":"Dhuteronomi","chapter":"23","verse":"8","text":"Rudzi rwechitatu rwavana vake runogona harwo kupinda paungano yaJehovha."},{"book":"Dhuteronomi","chapter":"23","verse":"9","text":"Kana muchinge maungana kuti murwe navavengi venyu, zvichengetedzei kubva pazvinhu zvose zvakaipa."},{"book":"Dhuteronomi","chapter":"23","verse":"10","text":"Kana mumwe wavarume venyu asina kuchena nokuda kwokuti akazvirotera usiku, anofanira kubuda kunze kwomusasa agareko."},{"book":"Dhuteronomi","chapter":"23","verse":"11","text":"Asi kana ava madekwana anofanira kuzvigeza, uye pakuvira kwezuva ngaapinde zvake mumusasa."},{"book":"Dhuteronomi","chapter":"23","verse":"12","text":"Munofanira kuva nenzvimbo kunze kwomusasa kwamunofanira kuenda muchinozvibatsira."},{"book":"Dhuteronomi","chapter":"23","verse":"13","text":"Sezvo panhumbi dzenyu dzokurwa nadzo paine zvokucheresa, zvino kana uchinge wapedza kuzvibatsira, unofanira kufushira gomba rawazvibatsira."},{"book":"Dhuteronomi","chapter":"23","verse":"14","text":"Nokuti Jehovha Mwari wako anofamba-famba pamusasa wenyu achikuchengetedzai nokukurwirai kubva kuvavengi venyu. Musasa wenyu unofanira kuva mutsvene, kuitira kuti arege kuona zvisakarurama pakati penyu uye akazokufuratirai."},{"book":"Dhuteronomi","chapter":"23","verse":"15","text":"Kana muranda atizira kwauri, usamudzosera kuna tenzi wake."},{"book":"Dhuteronomi","chapter":"23","verse":"16","text":"Murege agare pakati penyu paanoda hake uye muguta ripi raachasarudza. Usamumanikidza."},{"book":"Dhuteronomi","chapter":"23","verse":"17","text":"Hakuna muIsraeri, murume kana mukadzi achava mhombwe."},{"book":"Dhuteronomi","chapter":"23","verse":"18","text":"Hamufaniri kuuya nomubayiro wechifeve kana wemhombwe mumba maJehovha Mwari wenyu kuti mupike nawo. Nokuti zvose izvi zviri zviviri zvinonyangadza Jehovha Mwari wenyu."},{"book":"Dhuteronomi","chapter":"23","verse":"19","text":"Usaripisa hama yako mhindu, ingava yemari kana zvokudya kana chinhu chipi zvacho chaungawane mhindu kubva pachiri."},{"book":"Dhuteronomi","chapter":"23","verse":"20","text":"Ungaripisa zvako mutorwa mhindu, asi kwete hama yako muIsraeri, kuitira kuti Jehovha Mwari wako akuropafadze pane zvose zvaungabate noruoko rwako munyika yauri kupinda kuti ive yenyu."},{"book":"Dhuteronomi","chapter":"23","verse":"21","text":"Kana ukaita mhiko pamberi paJehovha Mwari wako, usanonoka kuiripa, nokuti Jehovha Mwari wako zvirokwazvo achaibvunza kwauri uye uchava nemhosva yechivi."},{"book":"Dhuteronomi","chapter":"23","verse":"22","text":"Asi kana ukarega kuita mhiko, haungavi nemhosva."},{"book":"Dhuteronomi","chapter":"23","verse":"23","text":"Uchenjerere kuti uite zvose zvaunotaura nomuromo wako, nokuti wakaita mhiko nokuda kwako kuna Jehovha Mwari wako nomuromo wako."},{"book":"Dhuteronomi","chapter":"23","verse":"24","text":"Kana ukapinda mumunda womuzambiringa womuvakidzani wako, ungadya mazambiringa ose aunoda asi haufaniri kuisa mamwe mudengu rako."},{"book":"Dhuteronomi","chapter":"23","verse":"25","text":"Kana ukapinda mumunda wezviyo womuvakidzani wako, ungavhuna hako hura noruoko rwako, asi haufaniri kucheka zviyo zvake nejeko."}]}