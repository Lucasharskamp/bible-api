{"data":[{"book":"1 Samuel","chapter":"17","verse":"1","text":"Koro jo-Filistia nochoko jolweny mag-gi mondo gikedi kendo negichokore kama iluongo ni Soko e piny Juda. Negijot Efes-Damin man e kind Soko gi Azeka."},{"book":"1 Samuel","chapter":"17","verse":"2","text":"Saulo gi jo-Israel to nochokore mine gibworo e Holo mar Ela kendo negichanore mondo girad gi jo-Filistia."},{"book":"1 Samuel","chapter":"17","verse":"3","text":"Jo-Filistia ne ni ewi got moro to jo-Israel bende ne ni e got machielo to holo ne ni e kindgi."},{"book":"1 Samuel","chapter":"17","verse":"4","text":"Thuon ma nyinge Goliath, ma ja-Gath nowuok koa e kambi mar jo-Filistia. Borne ne en fut ochiko."},{"book":"1 Samuel","chapter":"17","verse":"5","text":"Nosidho ogut mula e wiye kendo norwako koti mar lweny mar mula ma pekne oromo kilo piero abich gi abiriyo,"},{"book":"1 Samuel","chapter":"17","verse":"6","text":"ogwendene to norwakoe mula mothedhi, kendo noliero tongʼ mar mula e ngʼeye."},{"book":"1 Samuel","chapter":"17","verse":"7","text":"Bond tongʼe ne chalo gi lodi, lew tonge to pekne ne romo kilo abiriyo. Jatingʼne okumba notelo nyime."},{"book":"1 Samuel","chapter":"17","verse":"8","text":"Goliath nochungʼ mokok ne jolweny mag Israel niya, “Angʼo momiyo ubiro kendo uriedo ne lweny? Donge an ja-Filistia, to un, donge un jotich Saulo? Yieruru ngʼato mondo olor obi kama antieni."},{"book":"1 Samuel","chapter":"17","verse":"9","text":"To konyalo kedo koda monega, to wabiro bedo jotiju, to ka ahinge mi anege, to ubiro bedo jotijwa ma tiyonwa.”"},{"book":"1 Samuel","chapter":"17","verse":"10","text":"Eka ja-Filistiano nowacho niya, “Kawuononi athiano ne jolweny mag Israel! Miyauru ngʼato mondo wakedgo.”"},{"book":"1 Samuel","chapter":"17","verse":"11","text":"Kane Saulo gi jo-Israel owinjo weche ja-Filistia, kibaji nogoyogi mi luoro nomakogi."},{"book":"1 Samuel","chapter":"17","verse":"12","text":"Daudi ne en wuod ja-Efrath miluongo ni Jesse mane oa Bethlehem e piny Juda. Jesse ne nigi yawuowi aboro to e ndalo Saulo ne en ngʼat moti ma hike ngʼeny."},{"book":"1 Samuel","chapter":"17","verse":"13","text":"Yawuot Jesse adek madongo noluwo Saulo e lweny. Wuowi maduongʼ ne en Eliab, mar ariyo ne Abinadab, to mar adek ne en Shama."},{"book":"1 Samuel","chapter":"17","verse":"14","text":"Daudi ema ne wuowi matin kuomgi. Yawuowi adek madongo noluwo bangʼ Saulo,"},{"book":"1 Samuel","chapter":"17","verse":"15","text":"to Daudi ne jadok kinde ka kinde koa ir Saulo mondo odhi okwa romb wuon-gi Bethlehem."},{"book":"1 Samuel","chapter":"17","verse":"16","text":"Kuom ndalo piero angʼwen ja-Filistiano ne wuok okinyi godhiambo konyisore."},{"book":"1 Samuel","chapter":"17","verse":"17","text":"Koro Jesse nowachone Daudi wuode niya, “Kaw atonga mopongʼ gi bando mobul kod makati apar mondo ireti iterne oweteni e kambigi."},{"book":"1 Samuel","chapter":"17","verse":"18","text":"Kaw bende chak mopoto mongʼin apar mondo itergi ne jatendgi. Nenane kaka oweteni dhi mondo iduogna wach maber moa kuomgi."},{"book":"1 Samuel","chapter":"17","verse":"19","text":"Gin gi Saulo gi jo-Israel duto e holo mar Ela, ka gikedo gi jo-Filistia.”"},{"book":"1 Samuel","chapter":"17","verse":"20","text":"Okinyi mangʼich Daudi noweyo rombe gi jokwath, notweyo misike mowuok odhi kaka Jesse nonyise. Nochopo e kambi ka jolweny wuok dhi e paw lweny, ka gigoyo koko kendo gigiyo sigich lweny."},{"book":"1 Samuel","chapter":"17","verse":"21","text":"Jo-Israel kod jo-Filistia nochanore koni gi kocha ka gimanyore."},{"book":"1 Samuel","chapter":"17","verse":"22","text":"Daudi noweyo gigege gi jarit gik moko moringo odhi ir jolweny mi omoso owetene."},{"book":"1 Samuel","chapter":"17","verse":"23","text":"Kane pod owuoyo kodgi, Goliath mathuon jo-Filistia ma ja-Gath nowuok kuom jolweny kakok kawacho wechege mag ajara mapile kendo Daudi nowinje."},{"book":"1 Samuel","chapter":"17","verse":"24","text":"Kane jo-Israel oneno ngʼatno, to giduto ne giringe ka giluor ahinya."},{"book":"1 Samuel","chapter":"17","verse":"25","text":"Koro noyudo ka jo-Israel osebedo kawacho niya, “Donge uneno kaka ngʼatni osiko wuok? Owuok, mana mar jaro, Israel. Ruoth biro chiwo mwandu mathoth ne ngʼat monege. Bende obiro miye nyare mondo okendi, joodgi bende ok nogol osuru e Israel.”"},{"book":"1 Samuel","chapter":"17","verse":"26","text":"Daudi nopenjo joma nochungʼ machiegni kode niya, “Ibiro tim angʼo ne ngʼat monego ja-Filistiani magol wichkuodni e Israel? Ja-Filistia ma ok oter nyangu to en ngʼa manyalo jaro jolweny mag Nyasaye mangima?”"},{"book":"1 Samuel","chapter":"17","verse":"27","text":"Neginwoyone weche mane oyudo giwacho mi giwachone niya, “Ma e gima ibiro timo ne ngʼat manonege.”"},{"book":"1 Samuel","chapter":"17","verse":"28","text":"Kane Eliab mowadgi Daudi maduongʼ, owinje ka owuoyo gi ji, mirima nomake kode mopenje niya, “Ibiro ka nangʼo? To rombe manok ka to iweyo gi ngʼa e thim? Angʼeyo ni in jangʼayi bende pachi richo, isebiro mana ni mondo ine kaka lweny dhi.”"},{"book":"1 Samuel","chapter":"17","verse":"29","text":"Daudi nowacho niya, “Koro sani to atimo angʼo? Ok anyal kata wuoyoe?”"},{"book":"1 Samuel","chapter":"17","verse":"30","text":"Eka nolokore mochako wuoyo gi ngʼama chielo konono mana wachno kendo ji nodwoke mana wach machalre gi manosewinjo."},{"book":"1 Samuel","chapter":"17","verse":"31","text":"Gima Daudi nowacho nolandore mochopo ne Saulo eka Saulo noluonge."},{"book":"1 Samuel","chapter":"17","verse":"32","text":"Daudi nowachone Saulo niya, “Kik chuny ji nyosre nikech ja-Filistiani; jatichni biro dhi mondo oked kode.”"},{"book":"1 Samuel","chapter":"17","verse":"33","text":"Saulo nodwoko niya, “In ok inyal dhi kedo gi ja-Filistia nikech in mana rawera, to en to osebedo kokedo chakre tin-ne.”"},{"book":"1 Samuel","chapter":"17","verse":"34","text":"To Daudi nowacho ni Saulo niya, “Jatichni osebedo kakwayo romb wuon-gi. Ka sibuor kata ondiek omako achiel kuom rombwa,"},{"book":"1 Samuel","chapter":"17","verse":"35","text":"to ne alawe kendo agoye mi amaye rombo kagolo e dhoge. Kane ochikore ira, ne amake gi yie dende mi agoye kendo anege."},{"book":"1 Samuel","chapter":"17","verse":"36","text":"Jatichni osenego sibuor gi ondiek; ja-Filistia ma ok oter nyanguni, biro bedo achiel kuomgi nikech osejaro jolwenj Nyasaye mangima."},{"book":"1 Samuel","chapter":"17","verse":"37","text":"Jehova Nyasaye mane oresa e kok sibuor gi kok ondiek biro resa e lwet ja-Filistiani.”"},{"book":"1 Samuel","chapter":"17","verse":"38","text":"Eka Saulo norwako Daudi gi lawe owuon. Norwakone koti mar lweny kendo nosidhone ogudu mar mula e wiye."},{"book":"1 Samuel","chapter":"17","verse":"39","text":"Daudi notweyo liganglane ewi law mi notemo wuothogo nikech ne ok ongʼiyo gi gigo."},{"book":"1 Samuel","chapter":"17","verse":"40","text":"Eka nokawo ludhe mi oyiero kite mapoth abich ei aora kendo noketogi e ofukune mar kwath mi otingʼo orujre e lwete kendo osudo machiegni gi ja-Filistiano."},{"book":"1 Samuel","chapter":"17","verse":"41","text":"E kindeno, ja-Filistiano gi jatingʼ kuode, ne sudo machiegni gi Daudi."},{"book":"1 Samuel","chapter":"17","verse":"42","text":"Eka norango Daudi konone moneno ni en mana rawera ma silwal, ma jaber, mine obuone."},{"book":"1 Samuel","chapter":"17","verse":"43","text":"Nowachone Daudi niya, “An guok mibirona kitongʼona kete?” Ja-Filistia nokwongʼo Daudi gi nying nyisechene."},{"book":"1 Samuel","chapter":"17","verse":"44","text":"Nowachone niya, “Bi ka abiro miyo winy ma e kor yamo ringi gi le man e thim.”"},{"book":"1 Samuel","chapter":"17","verse":"45","text":"Daudi nowachone ja-Filistiano niya, “Ibirona gi ligangla kod tongʼ gi bidhi, anto abironi e nying Jehova Nyasaye Maratego, ma Nyasach jolweny Israel ma iseyanyo."},{"book":"1 Samuel","chapter":"17","verse":"46","text":"Kawuononi Jehova Nyasaye biro keti e lweta, abiro goyi piny mi angʼad ngʼuti. Kawuono abiro miyo winy mae kor polo gi le man e thim ringre jolweny mag jo-Filistia, kendo piny mangima biro ngʼeyo ni nitie Nyasaye ei Israel."},{"book":"1 Samuel","chapter":"17","verse":"47","text":"Ji duto mochokore ka biro ngʼeyo ni Jehova Nyasaye ok res joge gi ligangla gi tongʼ nimar lweny en mar Jehova Nyasaye, kendo obiro chiwou uduto e lwetwa.”"},{"book":"1 Samuel","chapter":"17","verse":"48","text":"Kane ja-Filistiano osudo machiegni mondo oked kode, Daudi ne oringo mapiyo piyo kochiko kar kedo mondo orom kode."},{"book":"1 Samuel","chapter":"17","verse":"49","text":"Nosoyo lwete ei mifukune mogolo kidi; eka noketo kidino e orujre mine odiro mogoyogo lend wangʼ ja-Filistiano. Kidi nodonjo e lend wangʼe mine opodho piny auma."},{"book":"1 Samuel","chapter":"17","verse":"50","text":"Omiyo Daudi noloyo ja-Filistiano gi orujre kod kidi; ka oonge gi ligangla e lwete nogoyo ja-Filistiano piny monege."},{"book":"1 Samuel","chapter":"17","verse":"51","text":"Daudi noringo mochungʼ kuome. Nokawo ligangla ja-Filistia mowuodho e olalone kane osenege, nongʼado wiye gi ligangla."},{"book":"1 Samuel","chapter":"17","verse":"52","text":"Eka jo-Israel gi jo-Juda nosudo machiegni negigiyo sigich lweny mi gilawo jo-Filistia nyaka gichopi kama idonjogo Gath nyaka rangeye mag Ekron. Ringre jogi motho nokeyore e yo madhi Sharaim nyaka Gath gi Ekron."},{"book":"1 Samuel","chapter":"17","verse":"53","text":"Kane jo-Israel odwogo koa lawo jo-Filistia, ne giyako kargi mar bworo."},{"book":"1 Samuel","chapter":"17","verse":"54","text":"Daudi nokawo wi ja-Filistia mokelo Jerusalem, to gige lweny mag ja-Filistia notero e hembe owuon."},{"book":"1 Samuel","chapter":"17","verse":"55","text":"Kane Saulo orango Daudi e sa mane odhi rado gi ja-Filistia, nopenjo Abner mane jatend jolweny niya, “Abner wuowini en wuod ngʼa?”"},{"book":"1 Samuel","chapter":"17","verse":"56","text":"Ruoth nowachone niya, “Non ane ni wuowini en wuod ngʼa?”"},{"book":"1 Samuel","chapter":"17","verse":"57","text":"Mapiyo piyo kane Daudi odwogo koa nego ja-Filistia, Abner nokawe motere e nyim Saulo, kapod Daudi otingʼo wi ja-Filistia."},{"book":"1 Samuel","chapter":"17","verse":"58","text":"Saulo nopenje niya, “Wuowi matin in wuod ngʼa?”"}]}