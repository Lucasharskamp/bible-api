{"data":[{"book":"Matendu","chapter":"5","verse":"1","text":"Muntu yumu yawamshema Ananiya na mdala gwakuwi Safira wawuziti lirambu lyawu viravi."},{"book":"Matendu","chapter":"5","verse":"2","text":"Kumbiti, mdala gwakuwi pakawera kavimana, Ananiya kalitulila seemu ya mpiya zyakazipatiti na seemu imonga ilii kawayupiti wantumintumi."},{"book":"Matendu","chapter":"5","verse":"3","text":"Su, Peteru kamkosiyiti, “Ananiya, mbona shetani kingira mmoyu mwaku na kukutenda gumzyangi Rohu Mnanagala kwa kulitulira seemu ya mpiya zagupatiti kulawilirana na lilambu lilii?"},{"book":"Matendu","chapter":"5","verse":"4","text":"Pamberi pa kuliwuza liweriti lyaku na paguliwuziti kala, isigala mpiya azi ziweriti zaku guzitumii ntambu yagufira. Toziya gaa, gwamuwiti mmoyu mwaku kutenda shitwatira sha ntambu ayi? Gumzyanga ndiri muntu, Gumzyanga Mlungu!”"},{"book":"Matendu","chapter":"5","verse":"5","text":"Ananiya, pakapikaniriti aga kaguwa pasi, kahowa.Wantu woseri wapikiniriti shisoweru sha lilawiru ali watiriti nentu."},{"book":"Matendu","chapter":"5","verse":"6","text":"Wandemba wasoka, wayigibikira njimba yakuwi, wamlaviya kunja, wamsira."},{"book":"Matendu","chapter":"5","verse":"7","text":"Pa shipindi sha masaa matatu hangu, mdala gwakuwi, pota kuvimana shitwatira shilawiriti, kingira mngati amu."},{"book":"Matendu","chapter":"5","verse":"8","text":"Peteru kamgambira, “Gung'ambiri! Hashi, shiyasi ashi sha mpiya ndo shampatiti kwa kuwuza lirambu lilii?” Yomberi kankula, “Yina, ndo sheni ashi”"},{"book":"Matendu","chapter":"5","verse":"9","text":"Yomberi Peteru kamgambira, “Mbona mtenda mpangu kumjera Rohu gwa Mtuwa? Gupikiniri! Walii wantu wagenditi kumusira mpalu gwaku, vinu wapanu pamlyangu na wankukutola gwenga viraa.”"},{"book":"Matendu","chapter":"5","verse":"10","text":"Vumu Safila kaguwa kulongolu kwa magulu ga Peteru, kahowa. Wandemba walii pawingiriti, wamwoniti kahowa kala, hangu wamlaviya kunja, wamsira pakwegera na mpalu gwakuwi."},{"book":"Matendu","chapter":"5","verse":"11","text":"Shipinga shoseri sha wantu yawamjimira Yesu pamuhera na woseri yawapikaniriti shisoweru sha vitwatira avi, watiriti nentu."},{"book":"Matendu","chapter":"5","verse":"12","text":"Wantumintumi watenditi mauzauza na makangashu gavuwa pakati pa wantu. Wawumini waweriti wankuliwona pamwera muukumbi wa Selemani."},{"book":"Matendu","chapter":"5","verse":"13","text":"Muntu yoseri gwingi yakaweriti ndiri muumini kajeriti ndiri kuwera pamhera na womberi. Ata hangu, wantu wamonga yawawera ndiri na njimiru ayi wawazyuma."},{"book":"Matendu","chapter":"5","verse":"14","text":"Walanga ya wantu yawamjimiriti Mtuwa, wapalu na wadala, iyongerekiti."},{"book":"Matendu","chapter":"5","verse":"15","text":"Toziya ayi, wantu waweriti wankuwajega walweli mnjira na kuwagonjeka pampindi pa shitanda na mikeka su Peteru pakapita, tembera shivuni shakuwi shiwashinkuli wamu wawu."},{"book":"Matendu","chapter":"5","verse":"16","text":"Wantu wavuwa wasokiti kulawa mulushi za kumbekumbeku za Yerusalemu, wankuwajega walweli wawu na walii yawawera na shamshera wadoda na womberi woseri waponiziwa."},{"book":"Matendu","chapter":"5","verse":"17","text":"Shakapanu mtambika mkulu na wayaguwi yawaweriti pamuhera na shipinga sha Masadukayu, wawera na weya."},{"book":"Matendu","chapter":"5","verse":"18","text":"Su, wawatawa ntumintumi, na kuwajega mngati mnumba nkulu ya shibetubetu."},{"book":"Matendu","chapter":"5","verse":"19","text":"Kumbiti pashiru ntumintumi gwa kumpindi gwa Mtuwa kayivuguliti milyangu ya shibetubetu, kawalaviya kunja, kawagambira,"},{"book":"Matendu","chapter":"5","verse":"20","text":"“Mgendi mkagoloki Mnumba nkulu ya Mlungu na kuwagambira wantu kila shintu kuusu makaliru aga gasyayi.”"},{"book":"Matendu","chapter":"5","verse":"21","text":"Wantumintumi wajimiriti, wingira Mnumba nkulu ya Mlungu mandawira putiputi, wanja kufunda. Mtambika mkulu na wayaguwi pawasokiti, washemiti mkutanu gwa shizyungu shikulu, ndo shipinga sha wazewi wa Wayawudi, shakapanu wawatuma wantu mushibetubetu wawajegi wantumintumi walii."},{"book":"Matendu","chapter":"5","verse":"22","text":"Kumbiti wakulu awa pawasokiti aku wawawona ndiri mshibetubetu mlii. Hangu wawuyiti, wawagambira mumkutanu,"},{"book":"Matendu","chapter":"5","verse":"23","text":"Pawatakula, “Tuwoniti shibetubetu shitatwa kila uwega na walolera wankulolera milyangu. Kumbiti patuvuguliti tumwona ndiri muntu yoseri mngati.”"},{"book":"Matendu","chapter":"5","verse":"24","text":"Mkulu gwa walolera wa numba nkulu ya Mlungu na watambika wakulu pawapikaniriti shisoweru ashi wawera na lyoga, wavimana ndiri gawawapatiti."},{"book":"Matendu","chapter":"5","verse":"25","text":"Kiza muntu yumu, kawagambira, “wantu walii yamuwatatiriti mshibetubetu, vinu wamunumba nkulu ya Mlungu, wankufunda wantu.”"},{"book":"Matendu","chapter":"5","verse":"26","text":"Panu mkulu gwa walolera wa numba nkulu ya Mlungu pamwera na wantu wakuwi wagenditi mnumba nkulu ya Mlungu, kawajega. Kumbiti wawakamula ndiri kwa likakala, toziya watiriti handa wantu mewawagumi mabuwi."},{"book":"Matendu","chapter":"5","verse":"27","text":"Su wawajega, wawagolisiya kulongolu kushizyungu, Mtambika Mkulu kawagambira,"},{"book":"Matendu","chapter":"5","verse":"28","text":"“Tuwaberiti paweru kufunda kwa litawu lya muntu ayu, vinu mweneza mafunda genu poseri Muyerusalemu na mupanga kututulira lawama ya kuhowa kwa muntu ayu.”"},{"book":"Matendu","chapter":"5","verse":"29","text":"Panu Peteru, kiwiti pamwera na walii ntumintumi wamonga, kankula, “Mpaka tumjimiri Mlungu, muntu ndiri."},{"book":"Matendu","chapter":"5","verse":"30","text":"Mlungu gwa mbuyi gwetu kamzyukisiyiti Yesu pa mwenga kumlaga kwa kumpingika mlupingika."},{"book":"Matendu","chapter":"5","verse":"31","text":"Ayu ndomweni ulii yakakwisitwi na Mlungu mpaka uwega wakuwi wa mliwu, kawera mlongoziya na Mlopoziya su katendi wantu wa Israeli waleki vidoda, wapati kulekiziwa vidoda vyawu."},{"book":"Matendu","chapter":"5","verse":"32","text":"Twenga ndo wakapitawu wa lilawiru ali, yomberi Rohu Mnanagala ndo yomberi Mlungu kawayupa walii wawamjimira, wankupitaulira vira lilawiru ali.”"},{"book":"Matendu","chapter":"5","verse":"33","text":"Wajumbi woseri wa shizyunga shilii pawapikaniriti aga, waweriti na maya, ata waamuwa kuwalaga."},{"book":"Matendu","chapter":"5","verse":"34","text":"Kumbiti Mfalisayu yumu yawamshema Gamalieli mweni kaweriti mfunda gwa Malagaliru na yakapananitwi ligoya nentu kulongolu kwa wantu woseri, kagolokiti kulongolu kushizyungu kulii, kafiriti ntumintumi walii walaviwi kunja katepu."},{"book":"Matendu","chapter":"5","verse":"35","text":"Shakapanu kawagambira wajumbi walii wa shizyungu, “Walushi lwa Israeli, shondi pamberi pa kutenda ashi shamfira kuwatenda wantu awa!"},{"book":"Matendu","chapter":"5","verse":"36","text":"Makashu shididini, kulawiriti muntu yumu litawu lyakuwi Teuda, kalitakulira kuwera muntu gwa mana na wantu pakwegera na miya mhanu walijegiti pamhera na yomberi, kumbiti wamlagiti, shakapanu wandundami wakuwi woseri wapalanganika na shipinga shakuwi shifuwa."},{"book":"Matendu","chapter":"5","verse":"37","text":"Kayi, shakapanu, shipindi shilii sha kuwalangwa wantu, kalawiriti Yuda gwa Galilaya. Ayu na yomberi kwawakwegiti wantu wamfata, Kumbiti na yomberi wamlagiti, na wandundami wakuwi wapalanganikiti."},{"book":"Matendu","chapter":"5","verse":"38","text":"Na vinu viraa neni nuwagambira kotukuwatendera shintu shoseri wantu awa, muwalekiziyi! Toziya, payiwera shitendu ashi shawu shanjishwa na muntu, hashiwuki sheni."},{"book":"Matendu","chapter":"5","verse":"39","text":"Kumbiti handa shanjishwa na Mlungu, hera ndiri handa hapeni muwezi kuwakanga, su hamliwoni mmulema Mlungu.”"},{"book":"Matendu","chapter":"5","verse":"40","text":"Su wawashema ntumintumi walii, waamuwa wasyatagwi viboku na kuwaberiziya nawafunda kayi kwa litawu lya Yesu, shakapanu wawaleka wagendi zawu."},{"book":"Matendu","chapter":"5","verse":"41","text":"Su, ntumintumi walawa kunja kushizyungu pawamema nemeru, toziya wafiruwiti kusoniziwa kwajili ya litawu lya Yesu."},{"book":"Matendu","chapter":"5","verse":"42","text":"Mnumba nkulu ya Mlungu na ukaya kwa wantu, womberi wendereyiti kila lishaka kufunda na kubwera Shisoweru Shiwagira sha Yesu kuwera ndo Kristu."}]}