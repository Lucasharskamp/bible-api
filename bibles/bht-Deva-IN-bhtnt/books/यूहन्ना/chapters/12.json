{"data":[{"book":"यूहन्ना","chapter":"12","verse":"1","text":"फिरी यीशु फसह दे त्योहारे ला छे रोज पेहले बैतनिय्याह ग्रां च आया, जिथू लाजर जो मरयां चे जिन्दा किता था।"},{"book":"यूहन्ना","chapter":"12","verse":"2","text":"ओथु उना उदे तांई धाम तैयार किती, कने यीशुऐ जो आदर मान देणे तांई मार्था सेबा करा दी थी, कने लाजर भी उना चे इक था, जड़े उदे सोगी रोटी खांणे तांई बैठयो थे।"},{"book":"यूहन्ना","chapter":"12","verse":"3","text":"तालू मरियमा जटामासी दा अधा सेर मेंहगा इत्र लेईकरी यीशुऐ दे पैरां पर नियोरया, कने अपणे बालां ने उदे पैर पूंजे, कने इत्रे दिया खुशबुआ ने सारा घर सुगन्धित होई गिया।"},{"book":"यूहन्ना","chapter":"12","verse":"4","text":"पर उदे चेलयाँ चे यहूदा इस्करियोती नाऐ दा इक चेला था जड़ा उसयो पकड़वाणा चांदा था, बोलणा लग्गा,"},{"book":"यूहन्ना","chapter":"12","verse":"5","text":"“ऐ इत्र तिनसो दीनारां च बेची करी गरीबां जो कनी देई दिता?”"},{"book":"यूहन्ना","chapter":"12","verse":"6","text":"उनी ऐ गल्ल इस तांई नी बोली की, की उसयो गरीबां दी चिंता थी, पर इस तांई की सै चोर था कने उदे बाल उना दे पैसयां दी थेली रेंदी थी, कने उसा च कोई कुछ पांदे थे, सै कडी लेंदा था।"},{"book":"यूहन्ना","chapter":"12","verse":"7","text":"यीशुऐ बोलया, “इसा जो तंग मत करा, इना बकत ला पहले मिंजो दफनाणे दी तैयारी तांई ऐ करा दी है।"},{"book":"यूहन्ना","chapter":"12","verse":"8","text":"गरीबां तां तुहाड़े सोगी हमेशा रेंणा है, पर मैं तुहाड़े सोगी हमेशा नी रेंणा।” 12:8 (मर. 14:7)"},{"book":"यूहन्ना","chapter":"12","verse":"9","text":"जालू लोकां सुणया की यीशु ओथु था तां तालू लोकां दी बड़ी भीड़ ओथु आई। सै सिर्फ यीशु जो ही नी पर लाजर जो भी दिखणा आयो थे जिसयो उनी मरयां चे जिन्दा कितया था।"},{"book":"यूहन्ना","chapter":"12","verse":"10","text":"तालू बड्डे याजकां लाजरे जो भी मारणे दी योजना बणाई।"},{"book":"यूहन्ना","chapter":"12","verse":"11","text":"क्योंकि उदिया बजा ने मते लोक उना जो नी अपनांदे थे, क्योंकि उना यीशुऐ पर भरोसा कितया।"},{"book":"यूहन्ना","chapter":"12","verse":"12","text":"दुज्जे दिने मतयां लोंका जड़े त्योहरे च आयो थे, ऐ सुणीकरी, की यीशु यरूशलेम शेहर च ओआ दा है।"},{"book":"यूहन्ना","chapter":"12","verse":"13","text":"इस तांई उना खजूरी दियां डालियाँ लियां, कने उसला मिलणे तांई निकले, कने चिलाणा लग्गे, “होशाना। इस्राएले दा राजा धन्य हो, जड़ा प्रभु दे नाऐ ने ओंदा है।” 12:13 (भज. 118:25,26)"},{"book":"यूहन्ना","chapter":"12","verse":"14","text":"जालू यीशुऐ जो इक गधे दा बच्चा मिल्ला तां सै उस पर बैठी करी यरूशलेम शेहर च आया, ऐ तियां ही होया जियां की पबित्र शास्त्र च लिखया है।"},{"book":"यूहन्ना","chapter":"12","verse":"15","text":"“हे यरूशलेम शेहर दे लोकों, मत डरा; दिख तेरा राजा गधे दे बच्चे च सवार होईकरी ओआ दा है।”"},{"book":"यूहन्ना","chapter":"12","verse":"16","text":"यीशुऐ दे चेले, ऐ गल्लां पेहले नी समझे थे; पर जालू यीशुऐ दी महिमा प्रगट होई, तां उना जो याद आया, की जड़ा कुछ भी यीशुऐ ने होया सै ठीक तियां ही होया जियां की पबित्र शास्त्र च लिखया था; कने लोंका उदे कने ऐदिया व्यवहार कितया था।"},{"book":"यूहन्ना","chapter":"12","verse":"17","text":"तालू भिड़ा दे लोकां जड़े उस बेले यीशुऐ सोगी थे, सै दुज्जे लोकां जो दसणा लग्गे की उनी लाजरे जो कबरा ला सदीकरी, उसयो जिन्दा करी दिता।"},{"book":"यूहन्ना","chapter":"12","verse":"18","text":"मते लोक यीशुऐ ने मिलणे तांई आऐ, क्योंकि उना इस चमत्कार दे बारे च सुणाया था।"},{"book":"यूहन्ना","chapter":"12","verse":"19","text":"तालू फरीसियां अपु चे बोलया, “सोचा असां कुछ नी करी सकदे न, दिखा, संसार च हर कोई उदे पिच्छे होई चलया है।”"},{"book":"यूहन्ना","chapter":"12","verse":"20","text":"ओथु कुछ यूनानी लोक थे जड़े फसह दे त्योहारे बेले भक्ति करणे तांई यरूशलेम शेहर च आयो थे।"},{"book":"यूहन्ना","chapter":"12","verse":"21","text":"उना गलील प्रदेश दे बैतसैदा शेहरे दे रेणेबाले फिलिप्पुस दे बाल आई करी उसला बिनती किती, “श्रीमान असां यीशुऐ ने मिलणा चांदे न।”"},{"book":"यूहन्ना","chapter":"12","verse":"22","text":"फिलिप्पुसे आई करी अन्द्रियास ने बोलया; तालू अन्द्रियास कने फिलिप्पुसे दोनो जाई करी यीशुऐ जो बोलया।"},{"book":"यूहन्ना","chapter":"12","verse":"23","text":"इस पर यीशुऐ उना जो बोलया, सै बकत आई गिया है, की मेरी, माणुऐ दे पुत्रे दी महिमा हो।"},{"book":"यूहन्ना","chapter":"12","verse":"24","text":"मैं तुसां ने सच्च-सच्च बोलदा है, की जालू दीकर कणका दा दाणा जमिना च पेईकरी मरी नी जांदा है, सै किला ही रेंदा है पर जालू मरी जांदा है, तां मते फल दिन्दा है।"},{"book":"यूहन्ना","chapter":"12","verse":"25","text":"जड़ा अपणे प्राणा ने प्यार करदा है, सै उना जो गबाई दिन्दा है; पर जड़ा इस संसारे च अपणे प्राणा जो प्यार नी करदा है; तां उनी हमेशा दिया जिन्दगिया तांई उदी रक्षा करणी है।"},{"book":"यूहन्ना","chapter":"12","verse":"26","text":"अगर कोई मेरी सेबा करे, तां मेरा चेला बणे; कने जिथू मैं है ओथु मेरे सेवके भी होणा; अगर कोई मेरी सेबा करे, तां पिता परमेश्वरे उदा आदर करणा।"},{"book":"यूहन्ना","chapter":"12","verse":"27","text":"हुंण मैं बड़ा बेचेन होआ दा है। इस तांई मैं क्या बोलें? पिता जी, मिंजो इसा दुखे दिया घड़िया ला बचाई ले? पर मैं संसार च इस तांई आया की दुख झेले कने मरी जां।"},{"book":"यूहन्ना","chapter":"12","verse":"28","text":"हे पिता परमेश्वर तू प्रगट कर की तू कितणा महिमामय है। तालू ऐ आकाशवाणी होई, “मैं प्रगट कितया है की मैं कितणा महिमा बाला है कने मैं ऐ फिरी प्रगट करगा।”"},{"book":"यूहन्ना","chapter":"12","verse":"29","text":"तालू सै लोक जड़े खड़ोई करी अबाज सुंणा दे थे, उना बोलया, की बदल गरजया, कने होरनी बोलया, “कोई स्वर्गदूत उसने बोलया।”"},{"book":"यूहन्ना","chapter":"12","verse":"30","text":"इसी पर यीशुऐ बोलया, “ऐ अबाज तुहाड़े भले तांई थी, मेरे तांई नी है।"},{"book":"यूहन्ना","chapter":"12","verse":"31","text":"हुण सै बकत है जालू परमेश्वरे संसारे दे लोकां दा न्याय करणा, कने हुण सै बकत है जालू यीशुऐ इस संसारे दे सरदार शैताने दी शक्ति जो खत्म करणा।"},{"book":"यूहन्ना","chapter":"12","verse":"32","text":"कने अगर मैं धरतिया ला उपर चढ़ाया जांगा, तां सारयां जो अपणे बाल लेई ओणा।”"},{"book":"यूहन्ना","chapter":"12","verse":"33","text":"इयां बोली करी उनी ऐ प्रगट करी दिता, की सै कियां मरणे बाला था।"},{"book":"यूहन्ना","chapter":"12","verse":"34","text":"इसा पर लोंका उसला बोलया, “असां पबित्र शास्त्र दी ऐ गल्ल सुणियो है, की मसीहे हमेशा जिन्दा रेंणा है, फिरी तू कजो बोला दा है, की माणुऐ दे पुत्रे जो उच्चे पर चड़ाणा जरूरी है? ऐ माणुऐ दा पुत्र कुण है?”12:34 (दानि. 7:14)"},{"book":"यूहन्ना","chapter":"12","verse":"35","text":"यीशुऐ उना ने बोलया, “(लौ)12:35 लौ मतलब यीशु मसीह  हुण थोड़िया देरा दीकर तुहाड़े बिच है, जालू दीकर लौ तुहाड़े सोगी है तालू दीकर चली रिया; इयां ना होए की नेहेरा तुहांजो घेरी ना ले; जड़ा नेहरे च चलदा है उसयो नी पता होंदा की कुथयो चलया है।"},{"book":"यूहन्ना","chapter":"12","verse":"36","text":"जालू दीकर लौ तुहाड़े सोगी है, लौ पर भरोसा करा की तुसां लौ दी ओलाद बणन।” ऐ गल्लां बोली करी यीशु चली गिया कने अपणे आपे जो उना ला लुकाई रखया।"},{"book":"यूहन्ना","chapter":"12","verse":"37","text":"कने यीशुऐ उना दे सामणे इतणे चमत्कार दस्से, तमी उना उदे पर भरोसा नी किता;"},{"book":"यूहन्ना","chapter":"12","verse":"38","text":"ऐ इस तांई होया ताकि जड़ा यशायाह परमेश्वरे दा संदेश देणेबाले बोलया था सै सच्च होई जा; “प्रभु जी, साड़े संदेश पर कुनी भरोसा किता है? कने परमेश्वर दी पराक्रमी शक्ति कुदे पर प्रगट होई?”12:38 (यशा. 53:1)"},{"book":"यूहन्ना","chapter":"12","verse":"39","text":"इसा बजा ने सै भरोसा नी करी सके, क्योंकि यशायाहे फिरी बोलया:"},{"book":"यूहन्ना","chapter":"12","verse":"40","text":"परमेश्वरे उना दी हखी अन्निया करी दितियां ताकि सै दिखी नी सकन, कने उना दे दिमाग बंद करी दिते ताकि सै समझी नी सकन। नितां उना मिंजो पर भरोसा करी लेणा कने मैं उना जो ठीक करी दिन्दा। 12:40 (यशा. 6:10)"},{"book":"यूहन्ना","chapter":"12","verse":"41","text":"यशायाहे ऐ गल्लां इस तांई बोलियां, की उनी बकते ला पेहले उदी महिमा दिखी, कने उदे बारे च गल्लां कितियां।"},{"book":"यूहन्ना","chapter":"12","verse":"42","text":"मते अगुवां भी उदे पर भरोसा किता, पर फरीसियां दिया बजा ने सबना सामणे नी मंनदे थे, इस डरे ने नी की उना जो यहूदी जंज घर ला कडी दिंगे।"},{"book":"यूहन्ना","chapter":"12","verse":"43","text":"क्योंकि उना जो परमेश्वरे दी तारीफ़ ला, माणुऐ दी तारीफ़ जादा प्यारी लगदी थी।"},{"book":"यूहन्ना","chapter":"12","verse":"44","text":"यीशुऐ भिड़ा जो पुकारी करी बोलया, “जड़ा मेरे पर भरोसा करदा है, सै सिर्फ मिंजो पर नी पर मिंजो भेजणे बाले परमेश्वरे पर भरोसा करदा है।"},{"book":"यूहन्ना","chapter":"12","verse":"45","text":"कने जड़ा मिंजो दिखदा है, सै मिंजो भेजणे बाले परमेश्वरे जो दिखदा है।"},{"book":"यूहन्ना","chapter":"12","verse":"46","text":"मैं संसारे च इक लौ बणी करी आया है ताकि जड़ा मिंजो पर भरोसा करगा सै कदी नेहरे च नी रेंगा।"},{"book":"यूहन्ना","chapter":"12","verse":"47","text":"अगर कोई मेरियां गल्लां सुणीकरी उना दा पालन नी करे, तां मैं उसयो दोषी नी बोलणा है, क्योंकि मैं संसारे दे लोकां जो दोषी ठहराणे तांई नी आया, पर संसारे दा उद्धार करणे तांई आया है।”"},{"book":"यूहन्ना","chapter":"12","verse":"48","text":"जड़ा मिंजो तुच्छ समझदा है कने मेरियां गल्लां जो नी मंनदा है, उना दा न्याय करणे बाला तां इक ही है, मतलब की जड़ा बचन मैं बोलया है, उनी उसयो आखरी दिना च दोषी बणाणा।"},{"book":"यूहन्ना","chapter":"12","verse":"49","text":"क्योंकि मैं अपणे हक ने ऐ गल्लां नी कितियां न, पर पिता परमेश्वर जिनी मिंजो भेजया है उनी मिंजो हुकम दितया है की क्या-क्या बोलें?"},{"book":"यूहन्ना","chapter":"12","verse":"50","text":"कने मैं जाणदा है, की उदे हुक्मा जो मनणा हमेशा दिया जिन्दगिया दा रस्ता है, इस तांई मैं तुसां जो सेई बोलदा है जड़ा पिता परमेश्वर मिंजो बोलदा है।"}]}