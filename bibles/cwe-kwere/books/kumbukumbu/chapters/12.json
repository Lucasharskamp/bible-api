{"data":[{"book":"Kumbukumbu","chapter":"12","verse":"1","text":"“Zino ni ndagilizi na malagilizo yomulondeka kuzizindilila muna iisi iyamwing'hileni Mndewa Mulungu, Mulungu wa wasaho zenu, yoyamwing'hileni mukale siku zose za ugima wenu."},{"book":"Kumbukumbu","chapter":"12","verse":"2","text":"Muna iisi yomuhita kukala, hanangeni hanhu hose wanhu howotambikila milungu yawo kuna imilima imitali, kuna imilima imiguhi na hasi ya chila mbiki uli na mbeho ng'hulu."},{"book":"Kumbukumbu","chapter":"12","verse":"3","text":"Beneni chila malupango wawo na bomoleni mhanda zawo. Itimbuleni kwa moto mizengo yawo ya mulungu Ashela na zikanheni kanheni nyang'hiti zawo za kusongola na kusegeza zina jawo hanhu baho."},{"book":"Kumbukumbu","chapter":"12","verse":"4","text":"“Sekemumtosele Mndewa Mulungu, Mulungu wenu fana wawo viwotosela milungu yawo."},{"book":"Kumbukumbu","chapter":"12","verse":"5","text":"Mwizahita hanhu haja Mndewa Mulungu, Mulungu wenu hondayasagule muna yamakabila yose muladi yadike zina jake na ukazi wake uko, uko niuko kondamuhite."},{"book":"Kumbukumbu","chapter":"12","verse":"6","text":"Uko mwizalava nhambiko zenu za kutimbula na nhambiko zenu zimwenga na zaka zenu na nhambiko za vilaho venu na nhambiko zenu za kulonda wenyewo, na waudele wa wanyama wenu."},{"book":"Kumbukumbu","chapter":"12","verse":"7","text":"Uko mwizakuja haulongozi ha Mndewa Mulungu, Mulungu wenu, mweye na wanhu weli muna zikaye zenu, mwizadeng'helela chila chinhu chomupata kwa sang'hano zenu, kwaviya Mndewa Mulungu, Mulungu wenu kamtemelani mate."},{"book":"Kumbukumbu","chapter":"12","verse":"8","text":"“Sekemutende fana vimukalile mutenda mbaka sambi, yani chila munhu kakala kotenda fana viyolonda mwenyewo,"},{"book":"Kumbukumbu","chapter":"12","verse":"9","text":"kwaviya mung'hali hamunakwingila hanhu ha kuhumula muna iisi yondayamwing'heni Mndewa Mulungu, Mulungu wenu."},{"book":"Kumbukumbu","chapter":"12","verse":"10","text":"Vondamuloke lwanda lwa Yoludani na kukala muna iisi ija Mndewa Mulungu, Mulungu wenu iyomwing'hani iwe yenu, kezawatenda wehi wenu sekewamgazeni na mwizakala kwa tindiwalo."},{"book":"Kumbukumbu","chapter":"12","verse":"11","text":"Maabaho muna iisi yondayasagule Mndewa Mulungu, Mulungu wenu muladi zina jake dikale, uko niuko kondamugale chila chinhu chonimulagilizeni. Nhambiko zenu za kutimbula na nhambiko zenu zimwenga na zaka zenu na vinhu vovilavigwa na nhambiko za vilaho venu."},{"book":"Kumbukumbu","chapter":"12","verse":"12","text":"Uko mwizadeng'helela haulongozi ha Mndewa Mulungu, mweye hamwe na wanenu wa chilume na wa chike, wasang'hani wenu wa chilume na wa chike na Walawi wowokala kumwenu, kwaviya Walawi wabule hanhu hebu uhazi."},{"book":"Kumbukumbu","chapter":"12","verse":"13","text":"Muiteganye sekemulave nhambiko zenu za kutimbula chila hanhu homuhawona,"},{"book":"Kumbukumbu","chapter":"12","verse":"14","text":"mbali mulave nhambiko zenu hanhu hondayahasagule Mndewa Mulungu muna idimwe ya makabila yenu. Baho ni hanhu hondamulavile nhambiko zenu za kutimbula na baho mwizatenda chila chinhu chonimulagilizani."},{"book":"Kumbukumbu","chapter":"12","verse":"15","text":"“Mbali mutogoleligwa kukoma na kuja wanyama hohose homukala, fana vimutemeligwe mate na Mndewa Mulungu, Mulungu wenu, wanhu wose welile na wambule mwiko wodaha kuja, fana viya vimuja nyama ya mhala hebu mbala."},{"book":"Kumbukumbu","chapter":"12","verse":"16","text":"Sekemuje damu, mbali itileni hasi fana mazi."},{"book":"Kumbukumbu","chapter":"12","verse":"17","text":"Hanhu hondamukale sekemuje vinhu vino, zaka ya mhule zenu hebu ya divai zenu hebu ya mavuta yenu hebu ya waudele wa mabumbila ya wanyama wenu hebu nhambiko zenu za chilaho hebu nhambiko zenu za kulonda wenyewo hebu vinhu vimwenga vovilavigwa."},{"book":"Kumbukumbu","chapter":"12","verse":"18","text":"Mweye na wanenu hamwe na wasang'hani wenu na Walawi wowokala muna yamabululu yenu, mwizakuja haulongozi ha Mndewa Mulungu, Mulungu wenu, hanhu ha kutambikila hohayasagule Mndewa Mulungu, Mulungu wenu. Uko mwizadeng'helela chila chinhu chomupata kwa sang'hano zenu."},{"book":"Kumbukumbu","chapter":"12","verse":"19","text":"Muiteganye sekemuwazimize Walawi lusita lose lomukala muna iisi yenu."},{"book":"Kumbukumbu","chapter":"12","verse":"20","text":"“Mndewa Mulungu, Mulungu wenu vondayongeze mhaka ya isi yenu fana viyawalaganileni, mulonga, ‘Chizakuja nyama,’ kwaviya molonda kuja nyama, modaha kuja nyama vovose viya vimulonda."},{"book":"Kumbukumbu","chapter":"12","verse":"21","text":"One hanhu hondayahasagule Mndewa Mulungu, Mulungu wenu kwika zina jake kuhawa kutali na mweye, modaha kuchinja ng'ombe hebu ng'hondolo yoyose yoyamwing'hileni Mndewa Mulungu, fana vinimulongeleni na modaha kuja nyama vovose vimulonda muhawa muna yamabululu yenu."},{"book":"Kumbukumbu","chapter":"12","verse":"22","text":"Mwizakuja nyama iyo fana viya viidigwa nyama ya mhala na mbala. Munhu yoyose kodaha kuja, yelile hebu yambule mwiko."},{"book":"Kumbukumbu","chapter":"12","verse":"23","text":"Mbali muiteganye kuwa hamuja damu bule kwaviya damu uwo ugima, ivo sekemuje ugima hamwe na nyama."},{"book":"Kumbukumbu","chapter":"12","verse":"24","text":"Sekemuje damu, mbali itileni hasi fana mazi."},{"book":"Kumbukumbu","chapter":"12","verse":"25","text":"Sekemuje damu, muladi mutemeligwe mate mweye hamwe na nyelesi zenu, kwaviya mwizakuwa motenda yanogile haulongozi ha Mndewa Mulungu."},{"book":"Kumbukumbu","chapter":"12","verse":"26","text":"“Soleni vinhu venu velile vimuli navo na nhambiko za vilaho venu, muhite navo hanhu hondayahasagule Mndewa Mulungu."},{"book":"Kumbukumbu","chapter":"12","verse":"27","text":"Laveni nhambiko zenu za kutimbula na nyama na damu kuna ulupango lwa Mndewa Mulungu, Mulungu wenu. Damu ya mnyama mwizaigidila kuna uupango lwa Mndewa Mulungu, Mulungu wenu, mbali motogoleligwa kuja nyama."},{"book":"Kumbukumbu","chapter":"12","verse":"28","text":"Zindilileni mbuli zino zose zonimulagilizileni, muladi mutemeligwe mate mweye na wanenu siku zose vondamutende yanogile na yagoloke haulongozi wa Mndewa Mulungu, Mulungu wenu."},{"book":"Kumbukumbu","chapter":"12","verse":"29","text":"“Mndewa Mulungu, Mulungu wenu kezawananga wanhu wa zisi izo, womuhita kuwawinga na kukala muna izisi zawo."},{"book":"Kumbukumbu","chapter":"12","verse":"30","text":"Mndewa Mulungu yahakomeleza kuwananga wanhu wa zisi izo, sekemuingize muna uloda kwa kusondelela milungu yawo. Sekemugeze kuvimanya viya viwotambikila milungu yawo, muladi mudahe kuitambikila ivo ivo."},{"book":"Kumbukumbu","chapter":"12","verse":"31","text":"Sekemumtambikile Mndewa Mulungu, Mulungu wenu fana wawo viwotambikila milungu yawo, kwaviya chila chinhu cha kutibusa chiya hachilonda Mndewa Mulungu, waitendela milungu yawo, mbaka wawatimbula muna umoto wana wawo wachilume na wachike muladi kutambikila milungu yawo."},{"book":"Kumbukumbu","chapter":"12","verse":"32","text":"“Tendeni chila chinhu chonimulagilizani, sekemongeze hebu sekemuhunguze chinhu."}]}