{"data":[{"book":"Luka","chapter":"2","verse":"1","text":"Mazuwa yadya, Agusto, seuta ywa Kilumi asigiilaga kugamba luwandikwe ludongo lwa mazina ya want'hu wose mwe isi zose."},{"book":"Luka","chapter":"2","verse":"2","text":"Ludongo ulu nulo lwandaga lwa nk'hongo want'hu kuwazigwa, aho Kolinelio andaga mkulu wa isi ya Silia."},{"book":"Luka","chapter":"2","verse":"3","text":"Ivo want'hu wose niyo wagenda kuwazigwa kwawe kila yumwenga."},{"book":"Luka","chapter":"2","verse":"4","text":"Yusufu naye ahalawaga kwo mzi wa Nazaleti mwo mkowa wa Galilaya, niyo akwela kuita Uyahudi mwo mzi wa Betelehemu, hant'hu elekagwa zumbe Daudi. Nakaita ukwo kwaviya yehe andaga mwo lukolo lwa Daudi"},{"book":"Luka","chapter":"2","verse":"5","text":"vileke awandikwe hamwenga na Maliamu, uyo amposaga, mna andaga mbovu."},{"book":"Luka","chapter":"2","verse":"6","text":"Umwo wandaga uukwo, mazuwa ya Maliamu yo kwingila nyumba yabulaga."},{"book":"Luka","chapter":"2","verse":"7","text":"Niyo amweleka mwana kilume wa nk'hongo, no kumvika suke za kititi, niyo amtambalika mwo luhondo lwo kudiila ng'ombe kwaviya hahandaga na hant'hu mwe nyumba ya wageni."},{"book":"Luka","chapter":"2","verse":"8","text":"Naho mwe isi idya kwandaga na wadimi wakwikala mwe zink'honde wakudima ngoto zawe kwa luzo nekilo."},{"book":"Luka","chapter":"2","verse":"9","text":"Niyo mtumigwa ywa kwe mbingu awalaila, uwedi wa zumbe utendese wa Zumbe niyo wawang'aila nt'hendelo zose, niyo wengilwa ni wogofi mkulu."},{"book":"Luka","chapter":"2","verse":"10","text":"Yudya mtumigwa ywa kwe mbingu niyo awagamba, “Msekogoha! Nawegailani mbuli yedi ya kinyemi kikulu kwa want'hu wose."},{"book":"Luka","chapter":"2","verse":"11","text":"Kwaviya dielo mwo mzi wa Daudi kelekwa Myokozi ywenyu, nuyo Zumbe Kilisito."},{"book":"Luka","chapter":"2","verse":"12","text":"Na iki nicho kilagiso kwenyu. Namumbwile mwana, kavikigwa suke za mwana, naho katambalikwa mwo luhondo lwo kudiila ng'ombe.”"},{"book":"Luka","chapter":"2","verse":"13","text":"Ahadya fyo kulu dya watumigwa wa kwe mbingu kulawa kulanga dyadugana na yudya mtumigwa yumwenga, niyo wakonga kumtogola Mnungu wakagamba,"},{"book":"Luka","chapter":"2","verse":"14","text":"“Uwedi utendese ni wa Mnungu ywa kwe mbingu,"},{"book":"Luka","chapter":"2","verse":"15","text":"Watumigwa wadya weze wauye Kulanga, wadya wadimi niyo wagambana, “Haya kiteni mpaka Betelehemu kikakaule idyo dilaile, kigambilwe ni Zumbe.”"},{"book":"Luka","chapter":"2","verse":"16","text":"Niyo wasunguza kuita, wawabwila Maliamu hamwenga na Yusufu na yudya mwana katiti katambalikwa mwo luhondo lwo kudiila ng'ombe."},{"book":"Luka","chapter":"2","verse":"17","text":"Wadimi awo weze wakaone katiti niyo wasimuila viya mtumigwa ywa kwe mbingu awagambile mwe mbuli ya yudya mwana katiti."},{"book":"Luka","chapter":"2","verse":"18","text":"Wose wevile niyo wehelwa kwa ayo wagambilwe ni wadimi."},{"book":"Luka","chapter":"2","verse":"19","text":"Mna Maliamu niyo awiika ulosi uwo wose akaufanyanya mwo moyo wakwe."},{"book":"Luka","chapter":"2","verse":"20","text":"Wadya wadimi niyo wauya kwe nyika, wakamwink'ha uwedi utendese na kumtogola Mnungu kwa mbuli zose wevile na kuwona enga ivo mtumigwa ywa kwe mbingu awagambilaga."},{"book":"Luka","chapter":"2","verse":"21","text":"Yeze yabule mazuwa mnane, zuwa dyo kumvina mwana dize dibule, niyo wamwink'ha zina niye Yesu. Dizina idyo nakenk'higwa ni mtumigwa ywa kwe Mbingu kukongela aho andaga akei kwelekwa."},{"book":"Luka","chapter":"2","verse":"22","text":"Lupisi lwabulaga lwa Yusufu hamwenga na Maliamu kudamanya kihendo cho kukukizwa enga viya miko ya Musa ivo ikulonga. Niyo wamguha umwana na kumwigala kwo mzi wa Yelusalemu kumwigala kwa Zumbe"},{"book":"Luka","chapter":"2","verse":"23","text":"enga viya iwandikwe mwe miko ya Zumbe kugamba, “Kila mwana kilume kifungula nda aungwa kwigalwa hameso ya Zumbe.”"},{"book":"Luka","chapter":"2","verse":"24","text":"Niyo wagenda kulava malavo enga viya ikuungwa mwe miko ya Zumbe. “Suwa mbili hegu makinda maidi ya mp'hugi.”"},{"book":"Luka","chapter":"2","verse":"25","text":"Mwo lupisi kiya, hadya Yelusalemu handaga na mnt'hu yumwenga zina dyakwe Simioni. Mnt'hu uyo andaga ywedi, akumwogoha Mnungu. Naakagoja kwiza kwo kusangalazwa kwa wa Izilaeli, na Muye ywa Mnungu andaga na yehe."},{"book":"Luka","chapter":"2","verse":"26","text":"Naye nakagambilwa ni Muye ywa Mnungu kugamba haabanike uneva akei kumuwona Kilisito ywa Zumbe."},{"book":"Luka","chapter":"2","verse":"27","text":"Welesi wa Yesu weze wamwigale umwana kwe Nyumba Ink'hulu ya Mnungu vileke wamdamanyile enga ivo miko ya Musa ikuwaunga, niyo Muye ywa Mnungu amlongoza Simoni kwingila kwe nyumba iyo Ink'hulu ya Mnungu."},{"book":"Luka","chapter":"2","verse":"28","text":"Simoni niyo amhokela umwana mwe mikono yakwe, niyo amtogola Mnungu akagamba,"},{"book":"Luka","chapter":"2","verse":"29","text":"“Haluse Zumbe mlekele mtumwa ywako"},{"book":"Luka","chapter":"2","verse":"30","text":"Kwaviya kwa meso yangu hiuona ukombola wako,"},{"book":"Luka","chapter":"2","verse":"31","text":"uutendile uoneke kwa want'hu wose."},{"book":"Luka","chapter":"2","verse":"32","text":"Ung'azi wa kulagisa viya ukuunga weye kwa want'hu hi Wayahudi,"},{"book":"Luka","chapter":"2","verse":"33","text":"Ise na nine ywa Yesu niyo wehelwa kwa yadya yandile yakalongwa ni Simoni."},{"book":"Luka","chapter":"2","verse":"34","text":"Simioni niyo awavikila, akamgamba Maliamu nine dya Yesu, “Kaula, mwana uyu kasagulwa ni Mnungu kwa kugwa na kwinuka kwa want'hu wengi mwe Izilaeli. Naande kilagiso kulawa kwa Mnungu, na want'hu wengi nawamnemele."},{"book":"Luka","chapter":"2","verse":"35","text":"We mwenye nawe dibamba nadikwingile mo umoyo wako vileke zigubulwe fanyanyi za mioyo mingi.”"},{"book":"Luka","chapter":"2","verse":"36","text":"Nahanda na mlotezi yumwenga we kivele, dizina dyakwe Ana mwana wa Fanueli we kabila dya Asheli. Mvele uyu nakekala na mgosi kwa myaka mfungate kukongela ukulombigwa kwakwe."},{"book":"Luka","chapter":"2","verse":"37","text":"Niyo andaga abanikilwe ni mgosiwe, na lupisi icho andaga na myaka milongo mnane na mine. Lupisi chose icho andaga hakulawa mwe nyumba ya Mnungu, andaga Umwo kilo na msi akavika kwa kufunga ukudya na kulombeza."},{"book":"Luka","chapter":"2","verse":"38","text":"Isa iidya, mvele uyo alaila na kumtogola Mnungu no kulonga mbuli za yudya mwana kwa want'hu wose wandile wakaugoja ukombola wa Yelusalemu."},{"book":"Luka","chapter":"2","verse":"39","text":"Yusufu na Maliamu weze wajike kuyadamanya yose enga viya yasigilwe mwe miko ya Zumbe, niyo wauya Galilaya mpaka ko mzi wawe wa Nazaleti."},{"book":"Luka","chapter":"2","verse":"40","text":"Yudya mwana niyo akula, ongezeka ludole, amema zihekima na uwedi wa Mnungu neziinda na yehe."},{"book":"Luka","chapter":"2","verse":"41","text":"Welesi wakwe Yesu nawenda na kihendo cha kwiita Yelusalemu kila mwaka mwa mazuwa ya zuwa dya kinyemi ye Pasaka."},{"book":"Luka","chapter":"2","verse":"42","text":"Mbwanga Yesu eze abule myaka mlongo na miidi, niyo waita Yelusalemu enga viya kihendo kikuwaunga."},{"book":"Luka","chapter":"2","verse":"43","text":"Weze wabinde zuwa dya kinyemi, niyo wakonga kuuya kaya. Yesu niyo asigala Yelusalemu haheina welesi wakwe kumanya."},{"book":"Luka","chapter":"2","verse":"44","text":"Woho nawakafanyanya kugamba e hamwenga na fyo dya want'hu mo utafi, niyo wagenda msi mgima. Niyo wakonga kumzungula kwa ndugu zawe hamwenga na wambuya zawe."},{"book":"Luka","chapter":"2","verse":"45","text":"Weze wamswese, niyo wauya Yelusalemu wakamzungula."},{"book":"Luka","chapter":"2","verse":"46","text":"Mwe dizuwa dya katatu, niyo wambwila mwe nyumba ya Mnungu kekala hamwenga na wahinizi we Kiyahudi, nakawategeleza na kuwauza mbuli."},{"book":"Luka","chapter":"2","verse":"47","text":"Woseni wamtegeleze niyo wahelwa kwa yadya mahituzi yakwe viya yendile ya ubala."},{"book":"Luka","chapter":"2","verse":"48","text":"Welesi wakwe weze wamuwone, niyo weheleswa. Nine niyo amgamba, “Mwanangu, ni mbwai ukakitenda ivi? Kaula, miye na tati yako nekinda kikakuzungula kwa kwangadika.”"},{"book":"Luka","chapter":"2","verse":"49","text":"Yesu niyo awahitula, “Kwa mbwai kunizungula? Hammanyize kugamba hiungigwa ninde mwe nyumba ya Tate?”"},{"book":"Luka","chapter":"2","verse":"50","text":"Mna woho hawakombaganye ulosi uwo awagambile."},{"book":"Luka","chapter":"2","verse":"51","text":"Niyo auya nawo Nazaleti, naye andaga akawategeleza. Nine niyo ayaika ayo yose mo umoyo wakwe."},{"book":"Luka","chapter":"2","verse":"52","text":"Yesu niyo ongezekela kukula na kunda na mizungu, akamwelela Mnungu hamwenga na want'hu."}]}