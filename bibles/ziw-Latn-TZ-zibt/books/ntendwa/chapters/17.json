{"data":[{"book":"Ntendwa","chapter":"17","verse":"1","text":"Paolo na Sila watamba kujinka Amfipoli na Apoloniya na kubula Sesalonike, uko nakuna nyumba yo kuvikila."},{"book":"Ntendwa","chapter":"17","verse":"2","text":"Kulawana na viya azwele Paolo kaita kwe nyumba yo kuvikila. Uko mwe mazuwa matatu ya kuhumula katamwila na wantu kwa milosi ya mawandiko,"},{"book":"Ntendwa","chapter":"17","verse":"3","text":"kulonga mawandiko nakuwagambila kugamba Kulisito Mkombola aungwa asulumizwe nakuuyuka. “Yuno Yesu huwagambileni,” Paolo agamba, “nuyo Kulisito Mkombola.”"},{"book":"Ntendwa","chapter":"17","verse":"4","text":"Wamwenga wahokela na kutenda hamwenga na Paolo na Sila, nivyo navyo watendile wavyele vilongozi na fyo kulu dya Wayahudi wakuvika kwa Chohile."},{"book":"Ntendwa","chapter":"17","verse":"5","text":"Mna Wayahudi wamwenga wengila finju, wachisanya wantu wehiye mwamagwilo, wadamanya bunga nakukonga nkumbizi mo mzi. Waguluka kwe kaya ya mntu yumwenga akwitangwa Yasoni mokuwazungula Paolo na Sila wawegale kwedibunga."},{"book":"Ntendwa","chapter":"17","verse":"6","text":"Mna weze wadunduge kuwalondola, wambuluza Yasoni na wazumile wamwenga nakuwegeila wakulu wa mzi kuno wakaguta, “Wantu wano wegala nkondo chilahantu! Haluse wengila homzi wetu,"},{"book":"Ntendwa","chapter":"17","verse":"7","text":"naye Yasoni nakawaika mwe kaya yakwe. Woseni wahigana naizisigilizi za mkulu ywa Lumi, wakagamba kuna zumbe mtuhu, zina dyakwe nuyo Yesu.”"},{"book":"Ntendwa","chapter":"17","verse":"8","text":"Kwa ulosi uno wajela nkama idifyo na wakulu womzi."},{"book":"Ntendwa","chapter":"17","verse":"9","text":"Wakulu wawaunga Yasoni na watuhu walihe hela zikungwa walekelwe waite."},{"book":"Ntendwa","chapter":"17","verse":"10","text":"Chilo chize chingile, wazumile wawegala Paolo na Sila Beloya. Weze wengile niyo waita kwe nyumba yo kuvikila."},{"book":"Ntendwa","chapter":"17","verse":"11","text":"Wantu kudya nawakeva kujinka wa Sesalonike. Wetegeleza ulosi kwa kuungisa, naho chila zuwa nawakasoma mawandiko kukaula hegu viya Paolo nakalonga nichindedi."},{"book":"Ntendwa","chapter":"17","verse":"12","text":"Wazumile walozize, na wavyele wakulu walozize wa Chiyunani na wagosi walozize wa Chiyunani wazumila."},{"book":"Ntendwa","chapter":"17","verse":"13","text":"Mna umo Wayahudi uko Sesalonike weze weve kugamba Paolo nakalonga mbuli ya Chohile uko Beloya, wengila kudya nakukonga kutisa na kutibilinkanya idibunga."},{"book":"Ntendwa","chapter":"17","verse":"14","text":"Aho wazumile wamwigala Paolo mpwani, mna Sila na Timoseo wekala Beloya."},{"book":"Ntendwa","chapter":"17","verse":"15","text":"Wantu wamwigalaga Paolo wabula Aseni niyo wawogola kuya Beloya wakatenda nasigilizi kulaila kwa Paolo kugamba Sila na Timoseo wasunguze kumtimila."},{"book":"Ntendwa","chapter":"17","verse":"16","text":"Umo Paolo akawagoja Sila na Timoseo uko Aseni, vimwihiya vidala eze awone umzi umema matukulu."},{"book":"Ntendwa","chapter":"17","verse":"17","text":"Ivyo niyo alafya na Wayahudi mwe zinyumba zo kuvikila na sawo Wayahudi wakuvika kwa Chohile, namwo lumpe chila zuwa mwa wantu woseni wakujinka mjihi."},{"book":"Ntendwa","chapter":"17","verse":"18","text":"Wamwenga mwa Waepikulo na Wasitoiko wahinyi wahigana naye. Wamwenga wauza, “Yuno mhezi aunga achigeze?”"},{"book":"Ntendwa","chapter":"17","verse":"19","text":"Ivyo niyo wamguha Paolo, wamwigala kwechitala cho umzi chikwitangwa Aleopago, akagamba, “Chaunga chimanye mahinyo yano mahya ukulonga."},{"book":"Ntendwa","chapter":"17","verse":"20","text":"Vimwenga chikukwiva ukulonga nivijeni kwetu, chaunga chimanye yagaze.”"},{"book":"Ntendwa","chapter":"17","verse":"21","text":"Kwa wekazi woseni wa Aseni nawajeni nawakekala hadya waguha chipindi chawo choseni wakalonga nakwetegeleza chintu chihya."},{"book":"Ntendwa","chapter":"17","verse":"22","text":"Paolo achimala mwe chitala chomzi nakulonga, “Nawawona kwa chila sila nyuwe wantu wa uko Aseni mwatoza dini."},{"book":"Ntendwa","chapter":"17","verse":"23","text":"Kwaviya umo hajinka mo mzi wenyu siwona nchanja yo mkuvikila, siwona vikilo diwandikwe, ‘Kwa mlungu hekumanyika’. Mwamvikila, mna hamummanyize, uyo nuyo huwagambilani."},{"book":"Ntendwa","chapter":"17","verse":"24","text":"Chohile, aumbile isi navyoseni vimndani mwakwe, nuyo Zumbe ywa kwembingu neisi naye hakwikala mwe nyumba za mlungu zidamanywe ni mikono ya wantu."},{"book":"Ntendwa","chapter":"17","verse":"25","text":"Naho hakunga chochose chikudaha kumwinka kwa kumdamanyiza, kwaviya uyo mwenye nuyo akulavya wikazi na nkande na chila chintu kwa chila yumwenga."},{"book":"Ntendwa","chapter":"17","verse":"26","text":"Kulaila kwa mntu yumwenga kaumba wantu wa si zose mwe isi nakuwatenda wekale mwe isi yoseni. Uyo mwenye kawaikiya chipindi na hantu wakunga wekale."},{"book":"Ntendwa","chapter":"17","verse":"27","text":"Kadamanya ivyo chani wamtiile, vikadahika wamlonde kwa kupampasa. Mna Chohile he hale na hata yumwenga mwetu,"},{"book":"Ntendwa","chapter":"17","verse":"28","text":"saviya yumwenga alongaga,"},{"book":"Ntendwa","chapter":"17","verse":"29","text":"Kwaviya chiwana wa Chohile, chisekufanyanya kugamba kekala saviya umbo dya zahabu hegu dya hela hegu dya yuwe, vidamanywe kwa umanyi wa mntu."},{"book":"Ntendwa","chapter":"17","verse":"30","text":"Chohile umo chikale nakatenda saviya hakuwona uhezi naukadamanywa kwaviya wantu na hawammanyize, mna vino haluse awaunga chila yumwenga chila hantu weile masa yawo."},{"book":"Ntendwa","chapter":"17","verse":"31","text":"Kaika zuwa dyakukantila isi njima kwa wedi kujinkila mntu asagule. Kailavyanya imbuli ino kwa chila yumwenga kwa kumuuyusa umntu uyo!”"},{"book":"Ntendwa","chapter":"17","verse":"32","text":"Umo wakamwiva Paolo akalonga mbuli za kuuyuka, wamwenga wamseka kwa kumbela, mna watuhu wagamba, “Chakunga usimwile imbuli ino naho.”"},{"book":"Ntendwa","chapter":"17","verse":"33","text":"Paolo naye ahalawa homdugano."},{"book":"Ntendwa","chapter":"17","verse":"34","text":"Wantu wamwenga wamwitikila nakuzumila, mgati mwawo nani Diyonisiyo, mntu ywa chitala, naho nakuna mvyele akwitangwa Damali, na wantu watuhu."}]}