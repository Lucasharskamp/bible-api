{"data":[{"book":"2 Makoronike","chapter":"18","verse":"1","text":"Zvino Jehoshafati akava nepfuma zhinji nokukudzwa kukuru, uye akava noukama naAhabhu nokuda kwokuroorerana."},{"book":"2 Makoronike","chapter":"18","verse":"2","text":"Zvino mamwe makore akati apfuura, iye akaenda kundoshanyira Ahabhu kuSamaria. Ahabhu akauraya makwai akawanda nemombe achiitira iye navanhu uye akamukurudzira kuti arwise Ramoti Gireadhi."},{"book":"2 Makoronike","chapter":"18","verse":"3","text":"Ahabhu mambo weIsraeri akakumbira Jehoshafati mambo weJudha, akati, “Mungandibatsirawo here kundorwisa Ramoti Gireadhi?”"},{"book":"2 Makoronike","chapter":"18","verse":"4","text":"Asi Jehoshafati akatizve kuna mambo weIsraeri, “Chokutanga, tsvakai kuda kwaJehovha.”"},{"book":"2 Makoronike","chapter":"18","verse":"5","text":"Saka mambo weIsraeri akaunganidza vaprofita vaisvika mazana mana akavabvunza akati, “Tingaenda kundorwisana neRamoti Gireadhi here kana kuti ndorega?”"},{"book":"2 Makoronike","chapter":"18","verse":"6","text":"Asi Jehoshafati akabvunza akati, “Hakuna here muprofita waJehovha watingabvunza?”"},{"book":"2 Makoronike","chapter":"18","verse":"7","text":"Mambo weIsraeri akapindura Jehoshafati akati, “Pachine murume mumwe chete watingabvunza nezvaJehovha asi ndinomuvenga nokuti haamboprofita zvakanaka pamusoro pangu, asi zvakaipa nguva dzose. Anonzi Mikaya mwanakomana waImira.”"},{"book":"2 Makoronike","chapter":"18","verse":"8","text":"Saka mambo weIsraeri akadana mumwe wavabati vavo akati, “Uya naMikaya mwanakomana waImira iye zvino.”"},{"book":"2 Makoronike","chapter":"18","verse":"9","text":"Vakapfeka nguo dzavo dzoumambo, mambo weIsraeri naJehoshafati mambo weJudha vakanga vakagara pazvigaro zvavo zvoushe paburiro pamukova wesuo reSamaria, navaprofita vose vachiprofita pamberi pavo."},{"book":"2 Makoronike","chapter":"18","verse":"10","text":"Zvino Zedhekia mwanakomana waKenaana akanga agadzira nyanga dzesimbi, uye akataura achiti, “Zvanzi naJehovha: ‘Neidzi muchabaya vaAramu kusvikira vaparara.’ ”"},{"book":"2 Makoronike","chapter":"18","verse":"11","text":"Vamwe vaprofita vose vachiprofita zvimwe chetezvo, vakati, “Rwisai Ramoti Gireadhi uye mukunde, nokuti Jehovha achariisa mumaoko amambo.”"},{"book":"2 Makoronike","chapter":"18","verse":"12","text":"Nhume yakanga yaenda kundodaidza Mikaya yakati kwaari, “Tarira, somunhu mumwe vamwe vaprofita vari kutaura nezvokubudirira kwamambo. Shoko rako ngariwirirane neravamwe, uye utaure zvakanaka.”"},{"book":"2 Makoronike","chapter":"18","verse":"13","text":"Asi Mikaya akati, “Zvirokwazvo naJehovha mupenyu ndinogona kumutaurira chete zvinotaurwa naMwari wangu.”"},{"book":"2 Makoronike","chapter":"18","verse":"14","text":"Paakasvika, mambo akamubvunza akati, “Mikaya, tingaenda here kundorwisana neRamoti Gireadhi kana kuti ndiregere?”"},{"book":"2 Makoronike","chapter":"18","verse":"15","text":"Mambo akati kwaari, “Kangani kandinofanira kukuita kuti upike kuti usandiudza zvimwe zvinhu kunze kwechokwadi muzita raJehovha?”"},{"book":"2 Makoronike","chapter":"18","verse":"16","text":"Ipapo Mikaya akapindura akati, “Ndakaona Israeri yose yakapararira mumaoko samakwai asina mufudzi, uye Jehovha akati, ‘Vanhu ava havana tenzi, regai mumwe nomumwe wavo adzokere kumba kwake murugare.’ ”"},{"book":"2 Makoronike","chapter":"18","verse":"17","text":"Mambo weIsraeri akati kuna Jehoshafati, “Handina kukuudzai here kuti haamboprofita zvakanaka pamusoro pangu asi zvakaipa chete?”"},{"book":"2 Makoronike","chapter":"18","verse":"18","text":"Mikaya akaenderera mberi achiti, “Naizvozvo inzwai shoko raJehovha: Ndakaona Jehovha akagara pachigaro chake nehondo dzose dzokudenga dzakamira kurudyi rwake nokuruboshwe kwake."},{"book":"2 Makoronike","chapter":"18","verse":"19","text":"Uye Jehovha akati, ‘Ndiani angakwezva Ahabhu mambo weIsraeri kuti andorwisa Ramoti Gireadhi kuti aende kurufu rwake ikoko?’"},{"book":"2 Makoronike","chapter":"18","verse":"20","text":"Pakupedzisira mumwe mweya wakauya, ukamira pamberi paJehovha ukati, ‘Ini ndichandomukwezva.’"},{"book":"2 Makoronike","chapter":"18","verse":"21","text":"“Akati, ‘Ndichaenda ndonova mweya wenhema mumiromo yavaprofita vake.’"},{"book":"2 Makoronike","chapter":"18","verse":"22","text":"“Saka zvino Jehovha aisa mweya wenhema mumiromo yavaprofita venyu ava. Jehovha akatema chirevo chokuparadzwa kwako.”"},{"book":"2 Makoronike","chapter":"18","verse":"23","text":"Ipapo Zedhekia mwanakomana waKenaana akakwira akandorova Mikaya kumeso nembama akabvunza akati, “Mweya waJehovha waenda nokupi pawabuda mandiri kuti utaure kwauri?”"},{"book":"2 Makoronike","chapter":"18","verse":"24","text":"Mikaya akapindura akati, “Uchazozviziva zuva rauchaenda kunohwanda mukamuri yomukati.”"},{"book":"2 Makoronike","chapter":"18","verse":"25","text":"Mambo weIsraeri ipapo akarayira akati, “Torai Mikaya mumutumire kuna Amoni mutongi weguta nokuna Joashi mwanakomana wamambo."},{"book":"2 Makoronike","chapter":"18","verse":"26","text":"Muti, ‘Zvanzi namambo: Isai murume uyu mutorongo uye musamupa chimwe chinhu kunze kwechingwa nemvura kusvikira ndadzoka zvakanaka.’ ”"},{"book":"2 Makoronike","chapter":"18","verse":"27","text":"Mikaya akati, “Kana mukadzoka zvakanaka Jehovha haana kutaura neni.” Akawedzerazve achiti, “Batisisai mashoko angu, imi vanhu vose!”"},{"book":"2 Makoronike","chapter":"18","verse":"28","text":"Saka mambo weIsraeri naJehoshafati mambo weJudha vakakwira kuRamoti Gireadhi."},{"book":"2 Makoronike","chapter":"18","verse":"29","text":"Mambo weIsraeri akati kuna Jehoshafati, “Ini ndichapinda muhondo ndakapfeka nguo dzokuti ndisazivikanwa asi imi pfekai nguo dzenyu dzoumambo.” Saka mambo weIsraeri akazvishandura akapinda muhondo."},{"book":"2 Makoronike","chapter":"18","verse":"30","text":"Zvino mambo weAramu akanga arayira vakuru vengoro achiti, “Musarwisana navamwe vose, vadiki kana vakuru kunze kwamambo weIsraeri.”"},{"book":"2 Makoronike","chapter":"18","verse":"31","text":"Vakuru vengoro pavakaona Jehoshafati vakafunga kuti ndiye mambo weIsraeri. Saka vakatendeuka kuti vamurwise asi Jehoshafati akachema, Jehovha akamurwira. Mwari akavabvisa kwaari,"},{"book":"2 Makoronike","chapter":"18","verse":"32","text":"nokuti vakuru vengoro pavakaona kuti akanga asiri iye mambo weIsraeri vakarega kumudzingirira."},{"book":"2 Makoronike","chapter":"18","verse":"33","text":"Asi mumwe munhu akangokanda museve wake usina kunanga munhu ukandobaya mambo weIsraeri pakati pezvikamu zvenguo dzake dzokurwa nadzo. Mambo akataurira muchairi wengoro kuti, “Tendeutsa ngoro undibvise muhondo. Ndakuvara.”"},{"book":"2 Makoronike","chapter":"18","verse":"34","text":"Kwezuva rose kurwa kwakaenderera mberi uye mambo weIsraeri akazvitsigira mungoro yake akarwisana navaAramu kusvikira manheru. Zvino pakuvira kwezuva akafa."}]}