{"data":[{"book":"Mariku","chapter":"3","verse":"1","text":"Shapakanu Yesu kingira kayi munumba ya Mlungu. Mlii paweriti na muntu yakawera na liwoku lyalilewelekiti."},{"book":"Mariku","chapter":"3","verse":"2","text":"Wantu wamu waweriti wankumlola su wawoni handa hakamponiziyi muntu ulii mulishaka lya kwoyera su wapati toziya ya kumsitaki."},{"book":"Mariku","chapter":"3","verse":"3","text":"Yesu kamgambira muntu ulii yakaweriti na liwoku lyalilewelekiti, “Gwizi panu.”"},{"book":"Mariku","chapter":"3","verse":"4","text":"Shapakanu Yesu kawakosiya wantu, “Hashi, lyoshi lyaliherepa mulishaka lya kwoyera, kutenda gaherepa ama gadoda? Kumponiziya muntu ama kulaga?”"},{"book":"Mariku","chapter":"3","verse":"5","text":"Yesu kawalola wantu woseri walii kwa maya, kahinginikiti nentu toziya ya ukamala wa myoyu mwawu. Shapakanu kamgambira muntu ulii, “Gunyoshi liwoku lyaku.” Yomberi kanyosha, pala palii liwoku lyakuwi lipona nakamu!"},{"book":"Mariku","chapter":"3","verse":"6","text":"Pala palii Mafalisayu walawiti kunja, wanja kusakula ntambu ya kumlaga Yesu, womberi pawawera na shipinga sha wantu wa Herodi."},{"book":"Mariku","chapter":"3","verse":"7","text":"Yesu pamuhera na wafundwa wakuwi uganu na wagenditi kulitanda lya Galilaya, na lipinga lya wantu limfatiti kulawa Galilaya mkowa gwa Yudeya."},{"book":"Mariku","chapter":"3","verse":"8","text":"Viraa virii Yerusalemu na mumikowa ya Idumeya na kumwambu kwa lushemba Yoridani na lushi lwa Tiru na Sidoni. Lipinga lya wantu awa wavuwa wamgenderiti Yesu toziya wavipikiniriti vitwatira vivuwa vyakatenditi."},{"book":"Mariku","chapter":"3","verse":"9","text":"Toziya lipinga lya wantu lyaliweriti likulu, Yesu kawagambira wafundwa wakuwi wamtuliri mtumbwi, su wantu nawambabanika."},{"book":"Mariku","chapter":"3","verse":"10","text":"Kawaponiziyiti walweli wavuwa, walii yawawera na malweli waweriti wankumbabanika su wapati kumshinkula."},{"book":"Mariku","chapter":"3","verse":"11","text":"Kila mala washamshera pawamwoniti Yesu, waguwiti pasi kulongolu kwakuwi na wagutanga pawalonga, “Gwenga gwa Mwana gwa Mlungu!”"},{"book":"Mariku","chapter":"3","verse":"12","text":"Kumbiti Yesu kawakaripiriti nentu washamshera walii nawalonga kuwera mweni ndo gaa."},{"book":"Mariku","chapter":"3","verse":"13","text":"Shapakanu Yesu kakweniti kulugongu, kawashema walii yakawafiriti mweni, nawomberi wamgendera."},{"book":"Mariku","chapter":"3","verse":"14","text":"Kawasyagula wantu lilongu na awili viraa kawashema wantumintumi, su wapati kuwera pamuhera na yomberi na su kapati kuwatuma wagendi kuwabwelera wantu"},{"book":"Mariku","chapter":"3","verse":"15","text":"na waweri na uwezu wa kuwalaviya washamshera."},{"book":"Mariku","chapter":"3","verse":"16","text":"Awa ndo wantu lilongu na awili yakawasyaguliti, Simoni, Yesu kamupananiti litawu Peteru na"},{"book":"Mariku","chapter":"3","verse":"17","text":"Yakobu na Yohani mlongu gwakuwi, woseri wana wa Zebedayu, Yesu kawashema Bowanerigi, mana yakuwi “Wana wa Kuguguma” viraa vilii"},{"book":"Mariku","chapter":"3","verse":"18","text":"Andereya na Filipu na Batolumayu na Matayu na Tomasi na Yakobu mwana gwa Alifayu na Tadeyi na Simoni Mkanani"},{"book":"Mariku","chapter":"3","verse":"19","text":"na Yuda Isikariyoti, ayu ndo yakamgalambukiti Yesu."},{"book":"Mariku","chapter":"3","verse":"20","text":"Shapakanu Yesu kawuyiti ukaya. Lipinga likulu lya wantu wajojinikiti kayi mpaka Yesu na wantumintumi wakuwi wasinditi kuliya shiboga."},{"book":"Mariku","chapter":"3","verse":"21","text":"Walongu wakuwi pawapikaniriti gawatakuliti wantu, wagenda kumtola, toziya wantu watakuliti, “Kana lukwali.”"},{"book":"Mariku","chapter":"3","verse":"22","text":"Wafunda wa Malagaliru ga Musa yawalawiti Yerusalemu walongiti, “Ayu kana Belizebuli! Mkulu gwa washamshera ndo yakamupanana makakala ga kuwalaviya washamshera.”"},{"book":"Mariku","chapter":"3","verse":"23","text":"Yesu kawashema, kawagambira kwa mifanu, “Kwa ntambu ashi Shetani kamlaviyi Shetani myaguwi?"},{"book":"Mariku","chapter":"3","verse":"24","text":"Ufalumi pawupalangika, ufalumi hapeni ugoloki."},{"book":"Mariku","chapter":"3","verse":"25","text":"Viraa kaya payipalangika, kaya ayi hayiyagamili."},{"book":"Mariku","chapter":"3","verse":"26","text":"Handa Shetani pakalilema mweni pakawera kapalangika, hapeni kagoloki kumbiti upereru wakuwi usoka."},{"book":"Mariku","chapter":"3","verse":"27","text":"“Kwahera muntu yakaweza kwingira mnumba mwa muntu yakawera na makakala, kumbiti huti kamtawi muntu ulii. Shapakanu hakawezi kuvitola vintu vyoseri."},{"book":"Mariku","chapter":"3","verse":"28","text":"“Nukugambirani nakaka, wantu hawalekiziwi vidoda vyawu vyoseri na mayigilangu gawu goseri."},{"book":"Mariku","chapter":"3","verse":"29","text":"Kumbiti muntu yoseri yakamwigilanga Rohu Mnanagala hapeni kalekiziwi nakamu, toziya vidoda avi vyankulikala mashaka goseri.”"},{"book":"Mariku","chapter":"3","verse":"30","text":"Yesu katakuriti hangu toziya wantu wankulonga, “Kana washamshera.”"},{"book":"Mariku","chapter":"3","verse":"31","text":"Shapakanu mawu na walongu wa Yesu wasoka. Wagoloka kunja, wamtuma muntu kingiri mnumba wakamshemi."},{"book":"Mariku","chapter":"3","verse":"32","text":"Lipinga likulu lya wantu liweriti limzinga Yesu. Womberi wamgambira, “Mawu gwaku na walongu waku wa kunja wankukusakula.”"},{"book":"Mariku","chapter":"3","verse":"33","text":"Yesu kawankula, “Mawu gwangu na walongu waneni washina gaa?”"},{"book":"Mariku","chapter":"3","verse":"34","text":"Shapakanu kawalola wantu yawamzingiti na kutakula, “Mloli! Awa ndo mawu gwangu na walongu wangu!"},{"book":"Mariku","chapter":"3","verse":"35","text":"Muntu yoseri yakatenda ntambu ya kafira Mlungu, ayu ndo mlongu gwangu na dada gwangu na mawu gwangu.”"}]}