{"data":[{"book":"Efesotɔwo","chapter":"5","verse":"1","text":"Eya ta mizu mawusrɔ̃lawo abe vi lɔlɔ̃wo ene,"},{"book":"Efesotɔwo","chapter":"5","verse":"2","text":"eye minɔ agbe le lɔlɔ̃ me abe ale si Kristo lɔ̃ mí hetsɔ eɖokui na ɖe mía ta abe nunana kple vɔsa si le ʋeʋẽm lĩlĩlĩ na Mawu la ene."},{"book":"Efesotɔwo","chapter":"5","verse":"3","text":"Migaɖe mɔ na ahasiwɔwɔ, makɔmakɔnyenye kple ŋukeklẽ be woanɔ mia me o, elabena agbenɔnɔ siawo menyo na Mawu ƒe ame kɔkɔewo o."},{"book":"Efesotɔwo","chapter":"5","verse":"4","text":"Mele be woase nya vlowo, gbegblẽnyawo kple dzeɖoɖo madzetowo le mia nu o, ke boŋ akpedada ɖe Mawu ƒe amenuveve ta."},{"book":"Efesotɔwo","chapter":"5","verse":"5","text":"Minya nyuie be ahasiwɔla, ame makɔmakɔ alo ŋuklẽla aɖeke manyi Kristo kple Mawu ƒe fiaɖuƒe la ƒe dome o, elabena ame sia ƒomevi sɔ kple trɔ̃subɔla."},{"book":"Efesotɔwo","chapter":"5","verse":"6","text":"Migana ame aɖeke nable mi o, elabena nu siawo tae Mawu ƒe dɔmedzoe vaa tomaɖolawo dzi ɖo."},{"book":"Efesotɔwo","chapter":"5","verse":"7","text":"Eya ta migade ha kple ame siawo ƒomeviwo o."},{"book":"Efesotɔwo","chapter":"5","verse":"8","text":"Tsã la, mienye viviti, gake azɔ la, mienye kekeli le Aƒetɔ la me. Minɔ agbe abe kekeli ƒe viwo ene."},{"book":"Efesotɔwo","chapter":"5","verse":"9","text":"(Elabena kekeli ƒe kutsetse nye dɔmenyo, dzɔdzɔenyenye kple nyateƒe),"},{"book":"Efesotɔwo","chapter":"5","verse":"10","text":"eye midi nu siwo dzea Aƒetɔ la ŋu."},{"book":"Efesotɔwo","chapter":"5","verse":"11","text":"Kadodo aɖeke meganɔ mi kple vivitimewɔna siwo nye tofloko la dome o, ke boŋ miɖe wo ɖe go."},{"book":"Efesotɔwo","chapter":"5","verse":"12","text":"Elabena enye ŋukpe be tomaɖolawo naƒo nu le woƒe vivimenuwɔnawo ŋuti."},{"book":"Efesotɔwo","chapter":"5","verse":"13","text":"Ke nu sia nu si dzi kekeli klẽ ɖo la, dzena wokpɔna,"},{"book":"Efesotɔwo","chapter":"5","verse":"14","text":"elabena kekeli nana nu sia nu dzena gaglãa. Esia ta woŋlɔ ɖi be,"},{"book":"Efesotɔwo","chapter":"5","verse":"15","text":"Eya ta mikpɔ nyuie be miaganɔ agbe abe numanyalawo ene o, ke boŋ abe nunyalawo ene,"},{"book":"Efesotɔwo","chapter":"5","verse":"16","text":"Miwɔ mɔnukpɔkpɔ ɖe sia ɖe ŋu dɔ nyuie, elabena ŋkekeawo nye vɔ̃."},{"book":"Efesotɔwo","chapter":"5","verse":"17","text":"Migawɔ nu abe bometsilawo ene o, ke boŋ midi nu si nye Aƒetɔ la ƒe lɔlɔ̃nu."},{"book":"Efesotɔwo","chapter":"5","verse":"18","text":"Migano aha mu o, elabena ekplɔa ame dea hadzenuwɔwɔ me. Mina Gbɔgbɔ Kɔkɔe la boŋ nayɔ mia me."},{"book":"Efesotɔwo","chapter":"5","verse":"19","text":"Mitsɔ Psalmowo kple kafukafuhawo ƒo nu na mia nɔewo. Midzi kafukafuhawo na Aƒetɔ la le miaƒe dziwo me."},{"book":"Efesotɔwo","chapter":"5","verse":"20","text":"Mida akpe na Mawu Fofo la ɖaa le nu sia nu ta le míaƒe Aƒetɔ Yesu Kristo ƒe ŋkɔ me."},{"book":"Efesotɔwo","chapter":"5","verse":"21","text":"Mibɔbɔ mia ɖokuiwo na mia nɔewo abe bubudede Kristo ŋu ƒe dzesi ene."},{"book":"Efesotɔwo","chapter":"5","verse":"22","text":"Mi nyɔnuwo la, mibɔbɔ mia ɖokuiwo na mia srɔ̃wo abe ale si miebɔbɔ mia ɖokuiwo na Aƒetɔ la ene."},{"book":"Efesotɔwo","chapter":"5","verse":"23","text":"Elabena ŋutsue nye ta na srɔ̃a, eye wòtsɔ eƒe agbe ɖo anyi ɖe hame la ta abe ale si Kristo nye ta na hame si nye eƒe ŋutilã la ene be yeanye eƒe Ɖela."},{"book":"Efesotɔwo","chapter":"5","verse":"24","text":"Azɔ abe ale si hame la bɔbɔ eɖokui na Kristo ene la, nenema ke nyɔnuwo hã nabɔbɔ wo ɖokuiwo na wo srɔ̃wo le nu sia nu me."},{"book":"Efesotɔwo","chapter":"5","verse":"25","text":"Srɔ̃ŋutsuwo, milɔ̃ mia srɔ̃wo abe ale si Kristo lɔ̃ hame la, eye wòtsɔ eƒe agbe na ɖe eta,"},{"book":"Efesotɔwo","chapter":"5","verse":"26","text":"be yeawɔe wòanɔ kɔkɔe to eŋutikɔklɔ kple tsi to nya la me,"},{"book":"Efesotɔwo","chapter":"5","verse":"27","text":"ale be yeate ŋu axɔe na ye ɖokui abe ŋutikɔkɔe hame si dza, eye ɖiƒoƒo kple kpɔtsɔtsɔ aɖeke mele eŋu o la ene, ke boŋ be wòanɔ kɔkɔe, eye fɔɖiɖi aɖeke maganɔ eŋuti o."},{"book":"Efesotɔwo","chapter":"5","verse":"28","text":"Nenema ke wòle be ŋutsuwo nalɔ̃ wo srɔ̃wo abe woawo ŋutɔ ɖokuiwo ene. Ame si lɔ̃a srɔ̃a la, lɔ̃a eɖokui."},{"book":"Efesotɔwo","chapter":"5","verse":"29","text":"Elabena ame aɖeke melé fu eya ŋutɔ ƒe ŋutilã kpɔ o, ke boŋ enyinɛ, eye wòléa be nɛ abe ale si Kristo wɔna na hame la ene,"},{"book":"Efesotɔwo","chapter":"5","verse":"30","text":"elabena eƒe ŋutilã ƒe ŋutinuwo míenye."},{"book":"Efesotɔwo","chapter":"5","verse":"31","text":"“Ɖe susu sia ta ŋutsu agblẽ fofoa kple dadaa ɖi, eye wòawɔ ɖeka kple srɔ̃a, eye wo ame eve la, woazu ŋutilã ɖeka.”"},{"book":"Efesotɔwo","chapter":"5","verse":"32","text":"Esia nye nukunu gã aɖe, gake mele nu ƒom tso Kristo kple hame la ŋuti."},{"book":"Efesotɔwo","chapter":"5","verse":"33","text":"Ke hã la, ele be ŋutsu ɖe sia ɖe nalɔ̃ srɔ̃a abe eya ŋutɔ ɖokui ene, eye srɔ̃nyɔnu hã nade bubu srɔ̃a ŋuti."}]}