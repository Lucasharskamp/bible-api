{"data":[{"book":"1 VaKorinde","chapter":"15","verse":"1","text":"Zvino hama, ndinoda kukuyeuchidzai vhangeri randakakuparidzirai, iro ramakagamuchira uye ramakamira mariri."},{"book":"1 VaKorinde","chapter":"15","verse":"2","text":"Nevhangeri irori munoponeswa, kana mukabatirira kwazvo pashoko randakakuparidzirai. Zvimwe makatenda pasina."},{"book":"1 VaKorinde","chapter":"15","verse":"3","text":"Nokuti zvandakagamuchira sezvinokosha pakutanga ndizvo zvandakakupaiwo: kuti Kristu akafira zvivi zvedu sezvazvakanyorwa muMagwaro,"},{"book":"1 VaKorinde","chapter":"15","verse":"4","text":"kuti akavigwa, akamutswa pazuva rechitatu sezvazvakanyorwa muMagwaro,"},{"book":"1 VaKorinde","chapter":"15","verse":"5","text":"uye kuti akazviratidza kuna Petro, tevere kuna vane gumi navaviri."},{"book":"1 VaKorinde","chapter":"15","verse":"6","text":"Mushure mezvo akazviratidza kuhama dzaipfuura mazana mashanu panguva imwe chete, vazhinji vavo vachiri vapenyu, kunyange zvazvo vamwe vavete."},{"book":"1 VaKorinde","chapter":"15","verse":"7","text":"Ipapo akazozviratidza kuna Jakobho, mushure mezvo kuvapostori,"},{"book":"1 VaKorinde","chapter":"15","verse":"8","text":"uye pakupedzisira akazozviratidza kwandiriwo, sokuna akazvarwa nguva isati yasvika."},{"book":"1 VaKorinde","chapter":"15","verse":"9","text":"Nokuti ndiri muduku kuvapostori vose, uye handikodzeri kunzi mupostori, nokuti ndakatambudza kereke yaMwari."},{"book":"1 VaKorinde","chapter":"15","verse":"10","text":"Asi nokuda kwenyasha dzaMwari ndiri zvandiri uye nyasha dzake kwandiri hadzina kuva pasina. Kwete, ndakashanda kupfuura vose, asi ndisiri ini, asi nyasha dzaMwari dzaiva neni."},{"book":"1 VaKorinde","chapter":"15","verse":"11","text":"Ipapo kunyange dai ndiri ini kana ivo, izvi ndizvo zvatinoparidza, uye izvi ndizvo zvamakatenda."},{"book":"1 VaKorinde","chapter":"15","verse":"12","text":"Asi kana kuchiparidzwa kuchinzi Kristu akamutswa kubva kuvakafa, ko, vamwe venyu vangareva sei kuti hakuna kumutswa kwavakafa?"},{"book":"1 VaKorinde","chapter":"15","verse":"13","text":"Kana kusina kumutswa kwavakafa, saka naizvozvowo Kristu haana kumutswa."},{"book":"1 VaKorinde","chapter":"15","verse":"14","text":"Zvino kana Kristu asina kumutswa, kuparidza kwedu hakuna maturo, saizvozvowo nokutenda kwenyu."},{"book":"1 VaKorinde","chapter":"15","verse":"15","text":"Pamusoro pezvo, tichaonekwa tiri zvapupu zvaMwari zvenhema, nokuti takapupura kuti Mwari akamutsa Kristu kubva kuvakafa. Asi haana kumumutsa kana zvirokwazvo vakafa vasingamutswi."},{"book":"1 VaKorinde","chapter":"15","verse":"16","text":"Nokuti kana vakafa vasingamutswi, saizvozvowo Kristu haana kumutswa kuvakafa."},{"book":"1 VaKorinde","chapter":"15","verse":"17","text":"Uye kana Kristu asina kumutswa, kutenda hakubatsiri; muchiri muzvivi zvenyu."},{"book":"1 VaKorinde","chapter":"15","verse":"18","text":"Naizvozvowo vose vakafa muna Kristu vakatorasikawo."},{"book":"1 VaKorinde","chapter":"15","verse":"19","text":"Kana tine tariro muna Kristu nokuda kwoupenyu huno chete, tinonzwisa urombo kupfuura vanhu vose."},{"book":"1 VaKorinde","chapter":"15","verse":"20","text":"Asi, zvirokwazvo Kristu akamutswa kubva kuvakafa, akava chibereko chokutanga chavavete."},{"book":"1 VaKorinde","chapter":"15","verse":"21","text":"Nokuti sezvo rufu rwakauya kubudikidza nomunhu mumwe, kumuka kuvakafa kwakauyawo kubudikidza nomunhu mumwe."},{"book":"1 VaKorinde","chapter":"15","verse":"22","text":"Nokuti, sokufa kwakaita vanhu vose muna Adhamu, naizvozvowo muna Kristu vose vachaitwa vapenyu."},{"book":"1 VaKorinde","chapter":"15","verse":"23","text":"Asi mumwe nomumwe padzoro rake: Kristu chibereko chokutanga; ipapo paanouya, tevere vose vanova vake."},{"book":"1 VaKorinde","chapter":"15","verse":"24","text":"Ipapo magumo achasvika, panguva yaachazopa umambo kuna Mwari Baba mushure mokunge aparadza ushe hwose, ukuru hwose nesimba rose."},{"book":"1 VaKorinde","chapter":"15","verse":"25","text":"Nokuti anofanira kubata ushe kusvikira aisa vavengi vake vose pasi petsoka dzake."},{"book":"1 VaKorinde","chapter":"15","verse":"26","text":"Muvengi wokupedzisira achaparadzwa ndirwo rufu."},{"book":"1 VaKorinde","chapter":"15","verse":"27","text":"Nokuti akaisa zvinhu zvose pasi petsoka dzake. Zvino kana achiti “zvinhu zvose” zvakaiswa pasi petsoka dzake, zviri pachena kuti izvi hazvisanganisiri Mwari pachake, iye akaisa zvinhu zvose pasi paKristu."},{"book":"1 VaKorinde","chapter":"15","verse":"28","text":"Kana achinge aita izvi, ipapo Mwanakomanawo pachake achaiswa pasi paiye akaisa zvinhu zvose pasi pake kuti Mwari agova zvose mune zvose."},{"book":"1 VaKorinde","chapter":"15","verse":"29","text":"Zvino kana kusina kumuka, ko, vakabhabhatidzirwa vakafa vachazoiteiko? Kana vakafa vasingamutswi, seiko vanhu vachivabhabhatidzirwa?"},{"book":"1 VaKorinde","chapter":"15","verse":"30","text":"Uye kana tiri isu, tinozviisireiko panjodzi nguva dzose?"},{"book":"1 VaKorinde","chapter":"15","verse":"31","text":"Ndinofa zuva nezuva, ndinorevesa hama dzangu, zvirokwazvo sezvandinozvirumbidza pamusoro penyu muna Kristu Jesu Ishe wedu."},{"book":"1 VaKorinde","chapter":"15","verse":"32","text":"Kana ndakarwa nezvikara paEfeso nokuda kwezvikonzero zvapanyama, zvakandibatsireiko? Kana vakafa vasingamutswi,"},{"book":"1 VaKorinde","chapter":"15","verse":"33","text":"Musanyengerwa: “Ushamwari hwakaipa hunoodza tsika dzakanaka.”"},{"book":"1 VaKorinde","chapter":"15","verse":"34","text":"Dzokai pandangariro dzenyu sezvamakafanira, uye murege kutadza; nokuti kuna vamwe vasingazivi Mwari. Ndinotaura izvi kuti munyadziswe."},{"book":"1 VaKorinde","chapter":"15","verse":"35","text":"Asi mumwe angabvunza achiti, “Ko, vakafa vanomutswa sei? Vachauya nomuviri wakaita seiko?”"},{"book":"1 VaKorinde","chapter":"15","verse":"36","text":"Upenzi hwakadii! Chaunodyara hachingameri kana chisina kufa."},{"book":"1 VaKorinde","chapter":"15","verse":"37","text":"Kana ukadyara haudyari muviri uchazovapo, asi tsanga bedzi, ingava yegorosi kana chimwe chinhuwo zvacho."},{"book":"1 VaKorinde","chapter":"15","verse":"38","text":"Asi Mwari anoipa muviri sezvaanoda, uye kumbeu imwe neimwe muviri wayo."},{"book":"1 VaKorinde","chapter":"15","verse":"39","text":"Nyama yose haina kufanana: Vanhu vane rumwe rudzi rwenyama, mhuka dzinewo rumwe rudzi, shiri rumwewo, uye nehove dzinewo rumwe."},{"book":"1 VaKorinde","chapter":"15","verse":"40","text":"Kunewo miviri yokudenga, nemiviri yenyika; asi kubwinya kwemiviri yokudenga ndokumwe kubwinya, kwemiviri yapanyika ndokumwe."},{"book":"1 VaKorinde","chapter":"15","verse":"41","text":"Zuva rino kubwinya kwaro, mwedzi unewo kumwe, nenyeredzi dzinewo kumwe; uye nyeredzi haifanani neimwe nyeredzi pakubwinya."},{"book":"1 VaKorinde","chapter":"15","verse":"42","text":"Ndizvo zvazvichazova pakumuka kwavakafa. Muviri unodyarwa uri unoparara, unomutswa usisaparari;"},{"book":"1 VaKorinde","chapter":"15","verse":"43","text":"unodyarwa pakuzvidzwa, unomutswa mukubwinya; unodyarwa muutera, unomutswa musimba;"},{"book":"1 VaKorinde","chapter":"15","verse":"44","text":"unodyarwa uri muviri wenyama, unomutswa uri muviri womweya."},{"book":"1 VaKorinde","chapter":"15","verse":"45","text":"Naizvozvo kwakanyorwa kuchinzi: “Munhu wokutanga, Adhamu, akava munhu mupenyu;” Adhamu wokupedzisira akava mweya unopa upenyu."},{"book":"1 VaKorinde","chapter":"15","verse":"46","text":"Mweya hauna kuuya pakutanga, asi nyama, uye mushure mezvo mweya."},{"book":"1 VaKorinde","chapter":"15","verse":"47","text":"Munhu wokutanga akanga ari guruva renyika, munhu wechipiri akanga achibva kudenga."},{"book":"1 VaKorinde","chapter":"15","verse":"48","text":"Sezvakanga zvakaita munhu wapanyika, ndizvowo zvakaita vaya vari venyika; uyewo sezvakaita munhu akabva kudenga, ndizvo zvakaitawo vaya vari vokudenga."},{"book":"1 VaKorinde","chapter":"15","verse":"49","text":"Uye sezvatakanga tine mufananidzo womunhu wapanyika, saizvozvowo tichava nomufananidzo womunhu akabva kudenga."},{"book":"1 VaKorinde","chapter":"15","verse":"50","text":"Zvino, hama, ndinoti kwamuri nyama neropa hazvingagari nhaka youmambo hwaMwari, uye zvinoparara hazvingagari nhaka yezvisingaparari."},{"book":"1 VaKorinde","chapter":"15","verse":"51","text":"Teererai, ndinokutaurirai chakavanzika: Hatingafi tose, asi tose tichashandurwa,"},{"book":"1 VaKorinde","chapter":"15","verse":"52","text":"pakarepo, sokubwaira kweziso, pahwamanda yokupedzisira. Nokuti hwamanda icharira, vakafa vachamutswa mukusaparara, uye tichashandurwa."},{"book":"1 VaKorinde","chapter":"15","verse":"53","text":"Nokuti chinoparara chinofanira kufuka kusaparara, uye chinofa chinofanira kufuka kusafa."},{"book":"1 VaKorinde","chapter":"15","verse":"54","text":"Kana chinoparara chikafuka kusaparara, uye chinofa chikafuka kusafa, ipapo tsumo yakanyorwa ichazadziswa yokuti: “Rufu rwakamedzwa nokukunda.”"},{"book":"1 VaKorinde","chapter":"15","verse":"55","text":"“Kuripiko kukunda kwako iwe rufu?"},{"book":"1 VaKorinde","chapter":"15","verse":"56","text":"Rumborera rwerufu ndicho chivi, uye simba rechivi ndiwo murayiro."},{"book":"1 VaKorinde","chapter":"15","verse":"57","text":"Asi Mwari ngaavongwe! Anotipa kukunda kubudikidza naIshe wedu Jesu Kristu."},{"book":"1 VaKorinde","chapter":"15","verse":"58","text":"Naizvozvo, hama dzangu dzinodikanwa, mirai makasimba. Pashayiwe chinhu chingakuzungunusai. Muchishandira Ishe zvikuru nguva dzose, nokuti munoziva kuti kubata basa kwenyu muna She hakungavi pasina."}]}