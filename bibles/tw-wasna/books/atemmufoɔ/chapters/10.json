{"data":[{"book":"Atemmufoɔ","chapter":"10","verse":"1","text":"Abimelek wuo akyi no, Pua a ɔyɛ Dodo aseni no babarima Tola ba bɛgyee Israel. Na ɔfiri Isakar abusuakuo mu, nanso ɔtenaa Samir a ɛwɔ Efraim bepɔ asase so."},{"book":"Atemmufoɔ","chapter":"10","verse":"2","text":"Ɔyɛɛ Israel so ɔtemmufoɔ mfeɛ aduonu mmiɛnsa. Ɔwuiɛ no wɔsiee no wɔ Samir."},{"book":"Atemmufoɔ","chapter":"10","verse":"3","text":"Tola wuo akyi no, Yair a ɔfiri Gilead bɛyɛɛ Israel so ɔtemmufoɔ mfeɛ aduonu mmienu."},{"book":"Atemmufoɔ","chapter":"10","verse":"4","text":"Ne mmammarima aduasa tena wɔn mfunumu so kyinkyini, na wɔdi nkuro aduasa so wɔ Gilead asase so, a ɛbɛsi ɛnnɛ wɔfrɛ hɔ Yair Nkuro."},{"book":"Atemmufoɔ","chapter":"10","verse":"5","text":"Yair wuiɛ na wɔsiee no Kamon."},{"book":"Atemmufoɔ","chapter":"10","verse":"6","text":"Bio, Israelfoɔ yɛɛ Awurade ani so bɔne. Wɔsomm Baal ne Astoret ahoni ne Aram, Sidon, Moab, Amon ne Filistia anyame. Wɔtwee wɔn ho firii Awurade ho a wɔansom no koraa."},{"book":"Atemmufoɔ","chapter":"10","verse":"7","text":"Enti Awurade bo fuu Israelfoɔ, na ɔde wɔn hyɛɛ Filistifoɔ ne Amorifoɔ nsa,"},{"book":"Atemmufoɔ","chapter":"10","verse":"8","text":"na wɔfirii aseɛ hyɛɛ wɔn so saa afe no. Wɔhyɛɛ Israelfoɔ a wɔwɔ Asubɔnten Yordan apueeɛ fam wɔ Amorifoɔ (wɔ Gilead) asase no so mfeɛ dunwɔtwe."},{"book":"Atemmufoɔ","chapter":"10","verse":"9","text":"Amorifoɔ no nso twaa Yordan kɔɔ atɔeɛ fam kɔto hyɛɛ Yuda, Benyamin ne Efraim so, Israelfoɔ kɔɔ ahokyere kɛseɛ mu."},{"book":"Atemmufoɔ","chapter":"10","verse":"10","text":"Afei Israelfoɔ su frɛɛ Awurade sɛ, “Yɛayɛ bɔne atia wo, ɛfiri sɛ yɛatwe yɛn ho afiri yɛn Onyankopɔn ho na yɛasom Baal ahoni.”"},{"book":"Atemmufoɔ","chapter":"10","verse":"11","text":"Awurade buaa sɛ, “Mannye mo amfiri Misraimfoɔ, Amorifoɔ, Amonfoɔ, Filistifoɔ"},{"book":"Atemmufoɔ","chapter":"10","verse":"12","text":"Sidonfoɔ, Amalekfoɔ ne Maonfoɔ nsam? Ɛberɛ a wɔhyɛɛ mo so no, mosu frɛɛ me na megyee mo."},{"book":"Atemmufoɔ","chapter":"10","verse":"13","text":"Nanso, moagya me akɔsom anyame foforɔ. Ɛno enti, merennye mo bio."},{"book":"Atemmufoɔ","chapter":"10","verse":"14","text":"Monkɔsu nkyerɛ anyame a moafa wɔn no. Momma wɔnnye mo ɛberɛ a morehunu amaneɛ yi.”"},{"book":"Atemmufoɔ","chapter":"10","verse":"15","text":"Nanso, Israelfoɔ no kɔɔ so srɛɛ Awurade sɛ, “Yɛayɛ bɔne. Twe yɛn aso sɛdeɛ ɛfata. Nanso, gye yɛn firi yɛn atamfoɔ nsam ɛnnɛ.”"},{"book":"Atemmufoɔ","chapter":"10","verse":"16","text":"Na Israelfoɔ no too ananafoɔ anyame no guu nkyɛn bɛsom Awurade. Na Awurade ho yeraa no wɔ wɔn ahokyere no ho."},{"book":"Atemmufoɔ","chapter":"10","verse":"17","text":"Saa ɛberɛ no na Amonfoɔ asraadɔm aboa wɔn ho ano wɔ Gilead, sɛ wɔrekɔto ahyɛ Israel akodɔm so wɔ Mispa."},{"book":"Atemmufoɔ","chapter":"10","verse":"18","text":"Na Gilead ntuanofoɔ no keka kyerɛɛ wɔn ho wɔn ho sɛ, “Obiara a ɔbɛdi ɛkan ato ahyɛ Amonfoɔ so no, bɛyɛ deɛ ɔbɛdi Gileadfoɔ nyinaa so.”"}]}