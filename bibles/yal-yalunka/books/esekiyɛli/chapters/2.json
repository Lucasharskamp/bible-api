{"data":[{"book":"Esekiyɛli","chapter":"2","verse":"1","text":"A yi a fala n xa, a naxa, “Adamadina, keli, i ti i sanne xunna, n xa falan ti i xa.”"},{"book":"Esekiyɛli","chapter":"2","verse":"2","text":"A to na fala n xa tun, Alaa Nii Sariɲanxin yi so n yi, a yi n nati n sanne xunna. Naxan yi falan tima n xa, n yi n tuli mati na ra."},{"book":"Esekiyɛli","chapter":"2","verse":"3","text":"A yi a fala n xa, a naxa, “Adamadina, n tan nan i rasigama Isirayila kaane ma. Siya murutɛxin nan ne ra naxanye murutɛxi n xili ma. E nun e benbane mɔn murutɛxi n xili ma han to."},{"book":"Esekiyɛli","chapter":"2","verse":"4","text":"N ni i rasigama na muxune nan ma naxanye tengbesenxi, e tuli maxɔdɔxɔ. I xa a fala e xa, i naxa, ‘Ɛ tuli mati Marigina Alatalaa falan na.’"},{"book":"Esekiyɛli","chapter":"2","verse":"5","text":"Xa e a ramɛ, hanma e mi a ramɛ, bayo siya murutɛxin nan e ra, e a kolonma nɛn a nabina nde e yɛ."},{"book":"Esekiyɛli","chapter":"2","verse":"6","text":"I tan adamadina, i nama gaxu e yɛɛ ra, i nama gaxu e falane yɛɛ ra. E luma nɛn i rabilinni alo ɲanle nun tansinne, alo i dɔxi tanle nan fari, koni hali na, i nama gaxu yama murutɛxini ito nun e falane yɛɛ ra."},{"book":"Esekiyɛli","chapter":"2","verse":"7","text":"Xa e a ramɛ hanma e mi a ramɛ, fɔ i xa n ma falane ti e xa nɛn, bayo murutɛdene nan e ra."},{"book":"Esekiyɛli","chapter":"2","verse":"8","text":"Adamadina, n naxan falama i xa, i tuli mati na ra, i nama findi murutɛden na alo yama murutɛxini ito! I dɛni bi, i donseen don n naxan soma i yii!”"},{"book":"Esekiyɛli","chapter":"2","verse":"9","text":"N yi yiina nde to yibandunxin n binni, kɛdi mafilinxina nde a kui."},{"book":"Esekiyɛli","chapter":"2","verse":"10","text":"A yi a yifulun n yɛtagi, sɛbɛnla yi a fɔxɔ firinne birin ma. Sunu falane nun mawuga falane nun gbalo falane nan yi sɛbɛxi a ma."}]}