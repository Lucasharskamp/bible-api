{"data":[{"book":"2 Makoronike","chapter":"24","verse":"1","text":"Joashi akanga ane makore manomwe paakava mambo, uye akatonga muJerusarema kwamakore makumi mana. Mai vake vainzi Zibhia uye vaibva kuBheerishebha."},{"book":"2 Makoronike","chapter":"24","verse":"2","text":"Joashi akaita zvakanga zvakanaka pamberi paJehovha pamazuva ose aJehoyadha muprista."},{"book":"2 Makoronike","chapter":"24","verse":"3","text":"Jehoyadha akamusarudzira vakadzi vaviri uye akava navanakomana navanasikana."},{"book":"2 Makoronike","chapter":"24","verse":"4","text":"Kwapera kanguva Joashi akafunga kuti avandudze temberi yaJehovha."},{"book":"2 Makoronike","chapter":"24","verse":"5","text":"Akaunganidza vaprista navaRevhi akati kwavari, “Endai kumaguta eJudha mundotora mari inofanira kupiwa gore negore kubva kuIsraeri, yokugadziridza nayo temberi yaMwari wenyu. Zviitei iye zvino.” Asi vaRevhi havana kubva vazviita ipapo."},{"book":"2 Makoronike","chapter":"24","verse":"6","text":"Naizvozvo mambo akadaidza Jehoyadha muprista mukuru akati kwaari, “Sei usina kutuma vaRevhi kuti vauyise kubva kuJudha neJerusarema mutero wakarayirwa naMozisi muranda waJehovha neungano yeIsraeri weTende reChipupuriro?”"},{"book":"2 Makoronike","chapter":"24","verse":"7","text":"Zvino vanakomana vaAtaria mukadzi uya akaipa vakanga vamanikidzira kupinda mutemberi yaMwari uye vakanga vashandisa kunyange midziyo yayo inoera mukunamata Bhaari."},{"book":"2 Makoronike","chapter":"24","verse":"8","text":"Mambo akati arayira, bhokisi rakagadzirwa rikaiswa pasuo retemberi yaJehovha."},{"book":"2 Makoronike","chapter":"24","verse":"9","text":"Shoko rakatumwa muJudha neJerusarema kuti vaifanira kuuyisa kuna Jehovha mutero wakanga warayirwa naMozisi muranda waMwari kuti vaIsraeri vape murenje."},{"book":"2 Makoronike","chapter":"24","verse":"10","text":"Machinda ose navanhu vose vakauyisa zvipo zvavo nomufaro, vakazvikanda mubhokisi kusvikira razara."},{"book":"2 Makoronike","chapter":"24","verse":"11","text":"Pose paitakurwa bhokisi richipinzwa mukati navaRevhi kumachinda amambo, uye pavaiona kuti maiva nemari yakawanda, munyori wamambo nomubati womuprista mukuru vaiuya vodurura mari kubva mubhokisi riya voridzorera panzvimbo yaro. Vakaita izvi nguva nenguva uye vakaunganidza mari yakawanda."},{"book":"2 Makoronike","chapter":"24","verse":"12","text":"Mambo naJehoyadha akaipa kuvanhu vaizoita basa raidiwa patemberi yaJehovha. Vakaripira vavezi vamatombo navavezi vamatanda kuti vamise pakare temberi yaJehovha, uyewo vapfuri vesimbi nendarira kuti vagadziridze temberi."},{"book":"2 Makoronike","chapter":"24","verse":"13","text":"Varume vaibata basa iri vaiva nounyanzvi uye kugadziridza kwose kwakaenderera mberi mumaoko avo. Vakavakazve temberi yaMwari sezvayakanga yakaita pakutanga, vakaisimbisa."},{"book":"2 Makoronike","chapter":"24","verse":"14","text":"Pavakapedza vakauyisa imwe mari yose yakanga yasara kuna mambo naJehoyadha, uye yakagadziriswa midziyo yomutemberi yaJehovha: midziyo yokushandisa neyezvipiriso zvinopiswa namadhishi nezvimwe zvegoridhe nesirivha. Jehoyadha paakanga achiri mupenyu, zvipiriso zvinopiswa zvaitopiwa nguva nenguva mutemberi yaJehovha."},{"book":"2 Makoronike","chapter":"24","verse":"15","text":"Zvino Jehoyadha akanga akura ava namakore mazhinji, uye akafa ava namakore zana namakumi matatu."},{"book":"2 Makoronike","chapter":"24","verse":"16","text":"Akavigwa namadzimambo muGuta raDhavhidhi, nokuda kwezvakanaka zvaakanga aitira Mwari muIsraeri nomutemberi yake."},{"book":"2 Makoronike","chapter":"24","verse":"17","text":"Mushure mokufa kwaJehoyadha, vakuru veJudha vakauya kuzopa rukudzo kuna mambo, uye akateerera kwavari."},{"book":"2 Makoronike","chapter":"24","verse":"18","text":"Vakasiya temberi yaJehovha, Mwari wamadzibaba avo, vakanamata matanda aAshera nezvifananidzo. Nokuda kwokutadza kwavo, kutsamwa kwaMwari kwakauya pamusoro peJudha neJerusarema."},{"book":"2 Makoronike","chapter":"24","verse":"19","text":"Kunyange zvazvo Jehovha akatumira vaprofita kuvanhu kuti vavadzosere kwaari, uye kunyange vaipupura zvakaipa nezvavo, havana kuteerera."},{"book":"2 Makoronike","chapter":"24","verse":"20","text":"Ipapo mweya waJehovha wakauya pana Zekaria, mwanakomana waJehoyadha muprista. Akamira pamberi pavanhu akati, “Zvanzi naMwari, ‘Sei musingateereri mirayiro yaJehovha? Hamusi kuzobudirira. Nokuti makasiya Jehovha, iye akusiyaiwo.’ ”"},{"book":"2 Makoronike","chapter":"24","verse":"21","text":"Asi ivo vakamupandukira uye nokurayira kwaMambo vakamutaka namabwe kusvikira afa, muchivanze chetemberi yaJehovha."},{"book":"2 Makoronike","chapter":"24","verse":"22","text":"Mambo Joashi haana kurangarira tsitsi dzaJehoyadha baba vaZekaria dzavakanga vamuratidza, asi akauraya mwanakomana wake, uye iye paakanga ava kufa akati, “Jehovha ngaazvione izvi uye aite kuti muzvidavirire.”"},{"book":"2 Makoronike","chapter":"24","verse":"23","text":"Pakupera kwegore hondo yeAramu yakauya kuzorwisa Joashi; yakapamba Judha neJerusarema uye ikauraya vatungamiri vose vavanhu. Vakatumira zvavakanga vapamba zvose kuna mambo wavo kuDhamasiko."},{"book":"2 Makoronike","chapter":"24","verse":"24","text":"Kunyange zvazvo hondo yavaAramu yakanga ine varume vashoma shoma, Jehovha akaisa hondo huru kwazvo mumaoko avo. Nokuti Judha yakanga yarasa Jehovha, Mwari wamadzibaba avo, kutongwa kwakaiswa pamusoro paJoashi."},{"book":"2 Makoronike","chapter":"24","verse":"25","text":"VaAramu pavakazodzokera shure vakasiya Joashi akuvara zvakanyanya. Machinda ake akarangana akamupa mhosva yokuuraya mwanakomana waJehoyadha muprista, vakamuuraya akarara panhoo yake. Saka akafa akavigwa muGuta raDhavhidhi, asi kwete mumakuva amadzimambo."},{"book":"2 Makoronike","chapter":"24","verse":"26","text":"Avo vakarangana pamusoro pake vaiti Zabhadhi mwanakomana waShimeati, mudzimai wechiAmoni, naJehozabhadhi, mwanakomana waShimiriti muMoabhu."},{"book":"2 Makoronike","chapter":"24","verse":"27","text":"Nhoroondo dzavanakomana vake, nezvakaprofitwa pamusoro pake nezvakanyorwa pamusoro pokuvandudzwa kwetemberi yaMwari zvakanyorwa mubhuku renhoroondo dzamadzimambo. Uye Amazia mwanakomana wake akamutevera paumambo."}]}