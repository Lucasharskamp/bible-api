{"data":[{"book":"Yohani","chapter":"14","verse":"1","text":"Yesu kawagambira, “Namuligaziya mumyoyu mwenu. Mumjimiri Mlungu na munjimiri neni viraa."},{"book":"Yohani","chapter":"14","verse":"2","text":"Ukaya mwa Tati gwangu kwana mbakati zivuwa, nuwagambiriti kala na vinu nankugenda kuwanyawirani pahali penu."},{"book":"Yohani","chapter":"14","verse":"3","text":"Na pang'enda na kuwanyawilireni pahala penu, hambuyi na kuwatola, su mwenga hamuweri pamuhera naneni."},{"book":"Yohani","chapter":"14","verse":"4","text":"Muyimana njira ya kugenda aku kwang'enda.”"},{"book":"Yohani","chapter":"14","verse":"5","text":"Tomasi kamkosiya, “Mtuwa, tuvimana ndiri kwagugenda, su twankuyimana hashi njira ayi?”"},{"book":"Yohani","chapter":"14","verse":"6","text":"Yesu kamwankula, “Neni ndo njira na unakaka na ukomu. Kwahera yakaweza kugenda kwa Tati ira kwa kupitira kwaneni."},{"book":"Yohani","chapter":"14","verse":"7","text":"Kawagambira, vinu mumana neni, mumana na Tati gwangu viraa. Na kwanjira vinu mumana na mumwona kala.”"},{"book":"Yohani","chapter":"14","verse":"8","text":"Filipu kamgambira, “Mtuwa, tumlanguziyi Tati, natwenga hatwikuti.”"},{"book":"Yohani","chapter":"14","verse":"9","text":"Yesu kamwankula, “Filipu, nulikala namwenga kwa shipindi shoseri, nagwenga gumana ndiri? Yakamoniti kala neni kamwona Tati. Guweza hashi kutakula, Tumlanguziyi Tati?"},{"book":"Yohani","chapter":"14","verse":"10","text":"Hashi, mjimira ndiri handa neni namngati mwa Tati, nayomberi Tati ka mngati mwaneni? Visoweru nyanuwagambirani ntakula ndiri kwa utuwa waneni, Tati yakawera mngati mwaneni kankutenda lihengu lyakuwi."},{"book":"Yohani","chapter":"14","verse":"11","text":"Munjimiri neni pantakula handa neni namngati mwa Tati naTati ka mngati mwaneni. Handa hangu ndiri, mjimiri toziya ya vintu vyantenda."},{"book":"Yohani","chapter":"14","verse":"12","text":"Nakaka nuwagambirani, yakanjimira neni hakatendi vitwatira vyantenda neni, yina, hakatendi vintu vikulu nentu, toziya nankugenda kwa Tati."},{"book":"Yohani","chapter":"14","verse":"13","text":"Na shoseri shamluwa mulitawu lyaneni hantendi, su Tati kakwiswi mnumba ya mwana."},{"book":"Yohani","chapter":"14","verse":"14","text":"Pamunduwa shoseri mulitawu lyangu, hanuwatendereni."},{"book":"Yohani","chapter":"14","verse":"15","text":"“Pamunfira neni, hamulijimili lilagaliru lyaneni."},{"book":"Yohani","chapter":"14","verse":"16","text":"Naneni hanumluwi Tati nayomberi hakawapanani mtanga yumonga, hakalikali namwenga kwa mashaka goseri."},{"book":"Yohani","chapter":"14","verse":"17","text":"Yomberi ndo Rohu yakalanguziya unakaka kuusu Mlungu. Wantu wa pasipanu waweza ndiri kumuwanka toziya waweza ndiri kumwona wala kummana. Kumbiti mwenga mumana toziya kalikala namwenga na ka mngati mwenu."},{"book":"Yohani","chapter":"14","verse":"18","text":"“Pang'enda hanuwaleki ndiri mwawashiwa, hanizi kayi kwamwenga."},{"book":"Yohani","chapter":"14","verse":"19","text":"Katepu hera wantu wa pasipanu hawamoni kayi ndiri, kumbiti mwenga hamumoni. Toziya nana ukomu, viraa mwenga hamuweri na ukomu."},{"book":"Yohani","chapter":"14","verse":"20","text":"Lishaka lilii palisokiti hamuvimani handa neni na mngati mwa Tati, naneni mngati mwamwenga."},{"book":"Yohani","chapter":"14","verse":"21","text":"“Yakagayanka malagaliru ganeni na kugajimira, ndoweni walii yawanfira neni. Tati gwangu hakawafiri woseri yawanfira neni, naneni vulaa hanuwafiri womberi na hanulilanguziyi kwawomberi.”"},{"book":"Yohani","chapter":"14","verse":"22","text":"Yuda, Yuda Isikariyoti ndiri, kamgambira, “Mtuwa, hashi iwezekana gwenga kulilanguziya kwatwenga na gulilanguziya ndiri kwa wantu wa pasipanu?”"},{"book":"Yohani","chapter":"14","verse":"23","text":"Yesu kamwankula, “Muntu pakanfira neni hakagajimili mafundu gangu na Tati gwangu hakamfiri, neni pamuhera na Tati gwangu hatwizi kulikala nayomberi."},{"book":"Yohani","chapter":"14","verse":"24","text":"Yakanfira ndiri hapeni kagajimili mafundu gangu. Na mafundu gampikaniriti gangu ndiri, galawa kwa Tati yakantumiti."},{"book":"Yohani","chapter":"14","verse":"25","text":"“Nuwagambiriti vitwatira avi pamweriti nakali na mwenga."},{"book":"Yohani","chapter":"14","verse":"26","text":"Kumbiti mtanga, Rohu Mnanagala, ndomweni Tati hakamtumi mulitawu lyaneni, hakawafundeni kila shintu na kuwakumbusiyani goseri ganuwagambirani."},{"book":"Yohani","chapter":"14","verse":"27","text":"“Nuwalekera ponga, nuwapanani ponga yangu. Nuwapanani ndiri mwenga gambira wantu wa pasipanu ntambu yawatenda. Namuwera na lyoga ama namuhinginyika."},{"book":"Yohani","chapter":"14","verse":"28","text":"Mpikaniriti kala panuwagambira, Nankugenda zyangu, shakapanu hambuyi kayi kwamwenga. Handa munganfiriti, munganemeli toziya nankugenda kwa Tati, yomberi ndo mkulu nentu kuliku neni."},{"book":"Yohani","chapter":"14","verse":"29","text":"Nuwagambireni aga vinu pamberi ganalawira, su pagalawila mpati kujimira."},{"book":"Yohani","chapter":"14","verse":"30","text":"Ntakula ndiri namwenga kayi vitwatira avi vivuwa, mana mtuwa gwa pasipanu kankwiza. Hapeni kawezi shintu kwaneni,"},{"book":"Yohani","chapter":"14","verse":"31","text":"kumbiti wantu wa pasi panu mpaka wavimani handa numufira Tati, ndo mana ntenda kila shintu gambira Tati ntambu yakanamuwiti."}]}