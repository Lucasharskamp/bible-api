{"data":[{"book":"Ọpụpụ","chapter":"39","verse":"1","text":"Ha sitekwara nʼogho akwa na-acha anụnụ anụnụ na nke na-acha ngwakọta anụnụ na uhie (odo odo), nke na-acha uhie uhie, meere ndị nchụaja uwe akpara akpa nke ọma iyi jee ozi nʼebe nsọ ahụ. Ha meekwara Erọn uwe nsọ, nʼusoro iwu Onyenwe anyị nyere Mosis."},{"book":"Ọpụpụ","chapter":"39","verse":"2","text":"Ha ji ogho ọlaedo, na nke na-acha anụnụ anụnụ, nke na-acha ngwakọta anụnụ na uhie, na nke na-acha uhie uhie, nakwa nke ezi akwa ọcha a kpara nke ọma mee efọọd ahụ."},{"book":"Ọpụpụ","chapter":"39","verse":"3","text":"Ha tipịara mpempe ọlaedo ndị ahụ mee ka ọ dị mbadamba. Bipụtasịa ha ntakịrị ntakịrị dịka eriri maka i ji ha kpanye nʼetiti ogho ndị a na-acha anụnụ anụnụ; ngwakọta anụnụ na uhie, nke uhie uhie nakwa nke ezi akwa ọcha ahụ, nke bụ akaọrụ onye ǹka."},{"book":"Ọpụpụ","chapter":"39","verse":"4","text":"Ha dụrụ akwa na-adị nʼubu maka efọọd ahụ, nke e jikọtara na nkuku ya abụọ, maka i ji na-ekechisi ya ike."},{"book":"Ọpụpụ","chapter":"39","verse":"5","text":"Ihe okike nke ukwu ahụ, nke onye ǹka kpaziri nke ọma yiri ya, ya na efọọd ahụ bụ otu, nke e ji ogho na-acha edo edo, anụnụ anụnụ, ngwakọta anụnụ na uhie na uhie uhie nakwa nke ezi akwa ọcha a kpara nke ọma mee, dịka Onyenwe anyị nyere Mosis nʼiwu."},{"book":"Ọpụpụ","chapter":"39","verse":"6","text":"Ha doziri nkume ọniks ndị ahụ nʼime ihe ọlaedo a kpara akpa; ma gbunye aha ụmụ ndị ikom Izrel niile nʼelu ya dịka onye ọka si egbunye aha mmadụ nʼelu mgbaaka akara."},{"book":"Ọpụpụ","chapter":"39","verse":"7","text":"Ha jikọtara ha nʼelu akwa ubu nke efọọd ahụ, ka ọ bụrụ nkume ncheta mgbe ebighị ebi nye ụmụ Izrel, dịka Onyenwe anyị nyere Mosis nʼiwu."},{"book":"Ọpụpụ","chapter":"39","verse":"8","text":"Ha mekwara ihe mgbochi obi, nke bụ ọrụ aka onye ǹka. Ha mere ya dịka e si mee efọọd ahụ. Ọ bụ ogho edo edo, nke na-acha anụnụ anụnụ, nke ngwakọta anụnụ na uhie, nke uhie uhie na ezi akwa ọcha a kpara nke ọma ka e ji mee ya."},{"book":"Ọpụpụ","chapter":"39","verse":"9","text":"Ọ ha nʼotu, iri sentimita abụọ na atọ nʼogologo, iri sentimita abụọ na atọ nʼobosara; nke apịajiri ụzọ abụọ."},{"book":"Ọpụpụ","chapter":"39","verse":"10","text":"Mgbe ahụ, ha hịọnyere ahịrị nkume anọ ndị dị oke ọnụahịa nʼime ya. Ụdị dị nʼahịrị nke mbụ bụ: nkume kanelian, krisolaịt na beril,"},{"book":"Ọpụpụ","chapter":"39","verse":"11","text":"nʼahịrị nke abụọ bụ: nkume tọkwọisi, safaia na emeralụdụ."},{"book":"Ọpụpụ","chapter":"39","verse":"12","text":"Nʼahịrị nke atọ bụ: nkume jasint, ageeti na ametisiti."},{"book":"Ọpụpụ","chapter":"39","verse":"13","text":"Nʼahịrị nke anọ bụ: nkume topaazi, ọniks na jaspa. Ahịọnyere ha nʼime ihe ọlaedo a kpara akpa."},{"book":"Ọpụpụ","chapter":"39","verse":"14","text":"Ha dị nkume iri na abụọ, nke ọbụla na-anọchi anya aha ụmụ ndị ikom Izrel. Egbunyere aha ebo iri na abụọ ahụ, otu nʼotu, nke ọbụla dịka aha ya si dị."},{"book":"Ọpụpụ","chapter":"39","verse":"15","text":"Ha ji ọlaedo a nụchara anụcha mee eriri a kpara akpa dịka ụdọ, maka ihe mgbochi obi."},{"book":"Ọpụpụ","chapter":"39","verse":"16","text":"Ha mere ihe ọlaedo abụọ nke a kpara akpa, ya na mgbaaka ọlaedo abụọ. Dụnyekwa mgbaaka ndị ahụ na nkuku abụọ nke ihe mgbochi obi ahụ."},{"book":"Ọpụpụ","chapter":"39","verse":"17","text":"Ha dụnyere ụdọ ọlaedo abụọ ndị ahụ nʼelu mgbaaka ndị ahụ dị na nkuku ihe mgbochi obi ahụ."},{"book":"Ọpụpụ","chapter":"39","verse":"18","text":"Were isi ndị ọzọ nke ụdọ ahụ dụnye nʼihe ahụ a kpara akpa. Konye ha nʼelu ubu efọọd ahụ, nʼebe ihu ya."},{"book":"Ọpụpụ","chapter":"39","verse":"19","text":"Ha mere mgbaaka ọlaedo. Konyekwa ha na nkuku abụọ nke ihe mgbochi obi ahụ, nʼime ọnụ ọnụ ya ebe dị nso efọọd ahụ."},{"book":"Ọpụpụ","chapter":"39","verse":"20","text":"Mgbe ahụ, ha kpụrụ mgbaaka ọlaedo abụọ ọzọ, konyekwa ha nʼelu ubu abụọ nke efọọd ahụ, nʼokpuru nʼebe ihu ya, na nso nso ebe a dụkọtara, nʼelu ihe okike ukwu nke efọọd ahụ."},{"book":"Ọpụpụ","chapter":"39","verse":"21","text":"Ha jikwa eriri na-acha anụnụ kekọta mgbaaka ihe mgbochi obi ahụ na mgbaaka efọọd ahụ, jikọta ya na ihe okike ukwu ahụ, ime ka ihe mgbochi obi ahụ hapụ ịtọghapụ site nʼefọọd ahụ, dịka iwu Onyenwe anyị nyere Mosis si dị."},{"book":"Ọpụpụ","chapter":"39","verse":"22","text":"Ọ bụ akwa nke na-acha anụnụ anụnụ,39:22 Maọbụ, buluu ka ha ji dụọ uwe mwụda efọọd ahụ, ọrụ onye okwe akwa."},{"book":"Ọpụpụ","chapter":"39","verse":"23","text":"A ga-enwe oghere nʼetiti uwe mwụda ahụ, dịka oghere olu uwe agha, nwekwa akwa nta a dụnyere nʼokpuru oghere a, ime ka o sie ike gharakwa ịdọka."},{"book":"Ọpụpụ","chapter":"39","verse":"24","text":"Ha ji ogho na-acha anụnụ anụnụ, ngwakọta anụnụ na uhie, nke na-acha uhie uhie na ezi akwa ọcha a kpara nke ọma kpanye oyiyi mkpụrụ pomegranet, gburugburu nʼọnụ ala ala uwe mwụda ahụ."},{"book":"Ọpụpụ","chapter":"39","verse":"25","text":"Ha dụnyekwara ataṅụ e ji ọlaedo a nụchara anụcha kpụọ, gburugburu nʼọnụ ọnụ ala ya nʼetiti pomegranet ndị ahụ."},{"book":"Ọpụpụ","chapter":"39","verse":"26","text":"Otu ataṅụ, otu oyiyi mkpụrụ pomegranet, otu a ka a dụnyere ya gburugburu ọnụ ọnụ ala uwe mwụda ahụ, nke a ga-eyi mgbe a na-eje ozi, dịka iwu Onyenwe anyị nyere Mosis si dị."},{"book":"Ọpụpụ","chapter":"39","verse":"27","text":"Ha ji ezi akwa ọcha metara Erọn na ụmụ ya ndị ikom, uwe ime ahụ, akaọrụ nke onye ọkpa akwa,"},{"book":"Ọpụpụ","chapter":"39","verse":"28","text":"jirikwa ezi akwa ọcha mee akwa ike nʼisi, okpu akwa ọcha, na uwe ukwu nke ezi akwa ọcha a kpara nke ọma."},{"book":"Ọpụpụ","chapter":"39","verse":"29","text":"Ihe ike nʼukwu bụ nke e ji ogho na-acha anụnụ anụnụ, ngwakọta anụnụ na uhie uhie, na uhie uhie, nke ezi akwa ọcha a kpara nke ọma, ọrụ aka onye ǹka na-akpanye ihe ịchọ mma, dịka Onyenwe anyị si nye Mosis nʼiwu."},{"book":"Ọpụpụ","chapter":"39","verse":"30","text":"Ha mere efere, bụ okpu nsọ ahụ, site nʼọlaedo a nụchara anụcha, gbunyekwa akara nʼelu ya, dịka ihe e dere nʼelu mgbaaka akara:"},{"book":"Ọpụpụ","chapter":"39","verse":"31","text":"Mgbe ahụ, ha kenyere ya eriri na-acha anụnụ anụnụ i ji jikọta ya na ihe ike nʼisi ahụ, dịka Onyenwe anyị nyere ya Mosis nʼiwu."},{"book":"Ọpụpụ","chapter":"39","verse":"32","text":"Otu a ka ha si rụchaa ọrụ iwu ụlọ nzute ahụ. Ndị Izrel mere ihe niile dịka Onyenwe anyị si nye Mosis nʼiwu."},{"book":"Ọpụpụ","chapter":"39","verse":"33","text":"Mgbe ahụ, ha buteere Mosis ụlọ nzute ahụ:"},{"book":"Ọpụpụ","chapter":"39","verse":"34","text":"na akpụkpọ ebule e sijiri uhie uhie, akpụkpọ ehi mmiri e ji emechi elu ụlọ nzute ahụ, na akwa mgbochi,"},{"book":"Ọpụpụ","chapter":"39","verse":"35","text":"na igbe iwu ọgbụgba ndụ ahụ, ya na mkpara e ji ebu ya, na oche ebere ya,"},{"book":"Ọpụpụ","chapter":"39","verse":"36","text":"na tebul ahụ, ya na ngwongwo ya niile na achịcha nke iche nʼIhu Onyenwe anyị,"},{"book":"Ọpụpụ","chapter":"39","verse":"37","text":"na ihe ịdọkwasị oriọna e ji ọlaedo a nụchara anụcha kpụọ, na iheọkụ ya niile na ngwongwo ya niile, na mmanụ oliv maka ịmụ ọkụ,"},{"book":"Ọpụpụ","chapter":"39","verse":"38","text":"na ebe ịchụ aja ọlaedo, mmanụ nsọ na ụda na-esi isi ụtọ na akwa mgbochi nke ọnụ ụzọ ụlọ nzute,"},{"book":"Ọpụpụ","chapter":"39","verse":"39","text":"na ebe ịchụ aja bronz ahụ, na ihe ọkpụkpa bronz ya, mkpara ya niile na ngwongwo ya niile,"},{"book":"Ọpụpụ","chapter":"39","verse":"40","text":"akwa mgbochi nke ogige ụlọ ahụ, na ogidi ya na ihe ndọkwasị ya nakwa akwa mgbochi nke ọnụ ụzọ e si abanye nʼogige ahụ;"},{"book":"Ọpụpụ","chapter":"39","verse":"41","text":"na uwe niile a kpara akpa, nke a na-eyi eje ozi nʼebe nsọ ahụ, ma uwe nsọ nke Erọn, onye nchụaja, na uwe nke ụmụ ya ndị ikom na-eyi mgbe ha na-eje ozi ha dịka ndị nchụaja."},{"book":"Ọpụpụ","chapter":"39","verse":"42","text":"Ndị Izrel niile rụzuru ọrụ ndị a niile dịka Onyenwe anyị si nye ya Mosis nʼiwu."},{"book":"Ọpụpụ","chapter":"39","verse":"43","text":"Mosis nʼonwe ya hụkwara ọrụ ndị a niile, nabata ya ka nke e jere dịka iwu Onyenwe anyị nyere si dị. Nʼihi ya, Mosis gọziri ha."}]}