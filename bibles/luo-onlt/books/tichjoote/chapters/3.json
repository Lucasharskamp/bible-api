{"data":[{"book":"Tich Joote","chapter":"3","verse":"1","text":"Chiengʼ moro achiel, kar sa ochiko odhiambo, mane en sa mar lemo noyudo ka Petro gi Johana odhi e hekalu."},{"book":"Tich Joote","chapter":"3","verse":"2","text":"To e sechego noyudo otingʼ ngʼat moro maputh kitero e ranga hekalu miluongo ni Malongʼo, kama ne ojaketee pile pile, mondo okwa kony kuom joma donjo ei hekalu."},{"book":"Tich Joote","chapter":"3","verse":"3","text":"Kane ngʼatno oneno Petro gi Johana kadonjo ei hekalu, nokwayogi kony."},{"book":"Tich Joote","chapter":"3","verse":"4","text":"To Petro gi Johana ne ongʼiyo wangʼe tir, mi Petro owachone niya, “Ngʼiwa ane!”"},{"book":"Tich Joote","chapter":"3","verse":"5","text":"Ngʼatno nongʼiyogi, kogeno yudo gimoro kuomgi."},{"book":"Tich Joote","chapter":"3","verse":"6","text":"Eka Petro nowachone niya, “Fedha gi dhahabu aongego, to gima an-go ema amiyi. E nying Yesu Kristo ja-Nazareth, chungi iwuothi.”"},{"book":"Tich Joote","chapter":"3","verse":"7","text":"Nomako bad ngʼatno, mi okonye aa malo, kendo gikanyo tiend ngʼatno gi ombongʼne noyudo teko."},{"book":"Tich Joote","chapter":"3","verse":"8","text":"Ngʼatno nochikore malo mi ochako wuoth. Bangʼe nodhi kodgi ei laru mar hekalu, kowuotho kendo kochikore kendo kopako Nyasaye."},{"book":"Tich Joote","chapter":"3","verse":"9","text":"Ka ji duto nonene kowuotho kendo kopako Nyasaye,"},{"book":"Tich Joote","chapter":"3","verse":"10","text":"negifwenyo ni en e ngʼat mane jabedo kakwecho e dhoranga hekalu miluongo ni Malongʼo, omiyo ne giwuoro kendo dhogi nomoko kuom gima notimorene."},{"book":"Tich Joote","chapter":"3","verse":"11","text":"Kane jakwechono pod otwere kuom Petro gi Johana, ji duto nohum nono. Negibiro gingʼwech ir jootego nyaka kama iluongo ni Agoch Solomon."},{"book":"Tich Joote","chapter":"3","verse":"12","text":"Kane Petro onenogi, nowachonegi niya, “Un jo-Israel, angʼo momiyo gima otimoreni obwogou? Angʼo momiyo uchomo wangʼu kungʼiyowa mana ka gima tekowa wawegi kata timwa makare ema omiyo ngʼatni owuotho?"},{"book":"Tich Joote","chapter":"3","verse":"13","text":"Nyasach Ibrahim gi Isaka kod Jakobo, ma en Nyasach kwerewa, ema osemiyo Yesu jatichne duongʼ. Ne uchiwe mondo onege, kendo ne ukwede e nyim Pilato, kata obedo ni Pilato ne dwaro gonye."},{"book":"Tich Joote","chapter":"3","verse":"14","text":"Ne ukwedo Ngʼama Ler kendo makare, to ukwayo mondo ogonynu janek."},{"book":"Tich Joote","chapter":"3","verse":"15","text":"Ne unego wuon ngima, to Nyasaye nochiere oa kuom joma otho. Wan wawegi wan joneno kuom wachni."},{"book":"Tich Joote","chapter":"3","verse":"16","text":"Kuom yie e nying Yesu, ema ngʼat munenoni kendo ungʼeyoni oseyudoe chang. En mana nying Yesu, kaachiel kod yie maa kuome, ema osemiyo ngʼatni resruok moromo chuth, mana kaka un duto unenoni."},{"book":"Tich Joote","chapter":"3","verse":"17","text":"“To koro, owetena, angʼeyo ni ne utimo gigo ka ok ungʼeyo, mana kaka jotendu bende notimogi kane ok gingʼeyo."},{"book":"Tich Joote","chapter":"3","verse":"18","text":"To ma e yo ma Nyasaye nochopogo chenrone mane osenyiso chon gi dho jonabi duto, kowacho ni Kristo nyaka sandi."},{"book":"Tich Joote","chapter":"3","verse":"19","text":"Koro lokreuru uwe richou, udog ir Nyasaye, mondo richou owenu, eka Ruoth noduog chunyu mi uyud kwe,"},{"book":"Tich Joote","chapter":"3","verse":"20","text":"bangʼe enoornu Yesu Kristo, Jal mane owalnu."},{"book":"Tich Joote","chapter":"3","verse":"21","text":"To pod nyaka obedie e polo nyaka chop kinde ma Nyasaye ketoe gik moko duto kare, mana kaka nosesingore chon gi dho jonabi mage maler."},{"book":"Tich Joote","chapter":"3","verse":"22","text":"Musa nowacho ni, ‘Jehova Nyasaye ma Nyasachu biro miyou janabi machal koda kowuok e dier ogandau, kendo un bende nyaka uwinj gimoro amora mowachonu."},{"book":"Tich Joote","chapter":"3","verse":"23","text":"Ngʼato angʼata ma ok winje, to nongʼad kare oko chuth e kind ogandane.’3:23 Rap 18:15,18,19"},{"book":"Tich Joote","chapter":"3","verse":"24","text":"“Chutho, jonabi duto, kochakore ndalo Samuel gi jonabi mane oluwo bangʼe kaachiel gi ji duto mane owuoyo, bende nokoro gik matinde timore ndaloni."},{"book":"Tich Joote","chapter":"3","verse":"25","text":"To un e nyikwa jonabigo, kendo un e weg singruok ma Nyasaye notimo gi kwereu. Nyasaye nowachone Ibrahim ni, ‘joma ok jo-Yahudi duto mag piny noyud gweth koa kuom kothi.’3:25 Chak 22:18; 26:4"},{"book":"Tich Joote","chapter":"3","verse":"26","text":"Kane Nyasaye ooro Jatichne, to noore mokwongo ne un, mondo ogwedhu, ka oloko ngʼato ka ngʼato weyo yorene maricho.”"}]}