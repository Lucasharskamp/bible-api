{"data":[{"book":"LINJIILA MATTA","chapter":"20","verse":"1","text":"«Ko fii laamu kammu ngun no wa'i wa jom galle, yaltuɗo bimbi law fii ƴettugol gollooɓe ko golla ka ngesa mun *wiiɲu."},{"book":"LINJIILA MATTA","chapter":"20","verse":"2","text":"Ɓe fotti e njoddi, ɲallal kala *dinaruuru. Onsay o immini ɓe ka ngesa makko wiiɲu."},{"book":"LINJIILA MATTA","chapter":"20","verse":"3","text":"O yaltoyi ka walluhaa, o yi'i woɓɓe ka fottirde, tawi ɓen alaa waɗude hay huunde."},{"book":"LINJIILA MATTA","chapter":"20","verse":"4","text":"O wi'i ɓen: ‹Onon kadi yahee ka ngesa an wiiɲu, mi yoɓiray on no haaniri.› Ɓen yahi."},{"book":"LINJIILA MATTA","chapter":"20","verse":"5","text":"O yaltoyi kadi ka ado fanaa e ka ɓaawo fanaa, o waɗiri wano non."},{"book":"LINJIILA MATTA","chapter":"20","verse":"6","text":"O yaltoyi kadi ka alansaraa, o tawi woɓɓe ka fottirde kadi, o wi'i ɓen: ‹Ko fii honɗun ɲallanɗon ɗoo, hay huunde on alaa waɗude?›"},{"book":"LINJIILA MATTA","chapter":"20","verse":"7","text":"Ɓen jaabii mo, ɓe wi'i: ‹Ko fii men heɓaali golle.› O wi'i ɓen kadi: ‹Awa, yahee ka ngesa an wiiɲu.›"},{"book":"LINJIILA MATTA","chapter":"20","verse":"8","text":"«Ɓay niɓɓii, jom ngesa wiiɲu mban wi'i mbatulaajo mun on: ‹Noddu gollooɓe ɓen, yoɓaa ɓe njoddi maɓɓe ndin. Fuɗɗoraa ƴettaaɓe sakkitorun ɓen, sakkitoraa adaaɓe ƴetteede ɓen.›"},{"book":"LINJIILA MATTA","chapter":"20","verse":"9","text":"Ƴettaaɓe ka alansaraa ɓen ari, mo kala e maɓɓe hendii dinaruuru."},{"book":"LINJIILA MATTA","chapter":"20","verse":"10","text":"Attaaɓe ƴetteede ɓen kadi ari, e hoore no sikka heɓay ko ɓuri ɗun. Kono kamɓe kadi mo bee e maɓɓe hendii dinaruuru."},{"book":"LINJIILA MATTA","chapter":"20","verse":"11","text":"Ɓay ɓe hendike, ɓe ŋurŋurti jom galle on,"},{"book":"LINJIILA MATTA","chapter":"20","verse":"12","text":"ɓe wi'i: ‹Ɓee sakkitiiɓe arude ko saa'i gooto pet golli! A fonnii ɓe e amen, menen ɓee tuɗiiɓe yangi e nguleendi ɲallal ngal peetu?›"},{"book":"LINJIILA MATTA","chapter":"20","verse":"13","text":"O jaabii goɗɗo e maɓɓe, o wi'i: ‹Njaatigi an, mi janfaaki ma, hinaa en fottuno dinaruuru?"},{"book":"LINJIILA MATTA","chapter":"20","verse":"14","text":"Ƴettu ko maa kon, yahaa. Ko e yiɗi an waɗi si miɗo jonnude sakkitiiɗo arude on wa ko maa kon."},{"book":"LINJIILA MATTA","chapter":"20","verse":"15","text":"E hara mi newnanaaka waɗirgol ko mi jeyi kon no mi faaliraa woo? Kaa ko fii miɗo moƴƴi ndaarirtaa mi gite bonɗe?›"},{"book":"LINJIILA MATTA","chapter":"20","verse":"16","text":"«Ko wano nii kadi ɓaawooɓe ɓen wontiroyta yeeso, yeesooɓe ɓen kadi wontiroya ɓaawo.»"},{"book":"LINJIILA MATTA","chapter":"20","verse":"17","text":"Fewndo ko ɓe yahata Yerusalaam, Iisaa pottini taalibaaɓe mun ɓen sappoo e ɗiɗo sera, o wi'i ɓe:"},{"book":"LINJIILA MATTA","chapter":"20","verse":"18","text":"«Awa hiɗen yahude Yerusalaam. Ɓii-Aaden on wattete e juuɗe hooreeɓe *yottinooɓe sadaka ɓen e jannooɓe fii Sariya on ɓen, ɓe happana mo wareede."},{"book":"LINJIILA MATTA","chapter":"20","verse":"19","text":"Ɓe watta mo e juuɗe ɓe wonaa Yahuudiyanke ɓen, ɓen jala mo, ɓe focca mo, ɓe fempa. Ɓawto ɗun o immintinoyee ka ɲalaande tammere.»"},{"book":"LINJIILA MATTA","chapter":"20","verse":"20","text":"Onsay yumma fayɓe Zabadii ɓen e ɓiɓɓe mun ɓen ɓadii Iisaa, ɓe jiccii fii toragol mo."},{"book":"LINJIILA MATTA","chapter":"20","verse":"21","text":"Kanko Iisaa o wi'i mo: «Ko honɗun faalaɗaa?»"},{"book":"LINJIILA MATTA","chapter":"20","verse":"22","text":"Iisaa jaabii ɓe, wi'i: «On andaa ko wonɗon lan toraade. E hara on waaway yarirde jardukun tampere kun mi yarirta kun?»"},{"book":"LINJIILA MATTA","chapter":"20","verse":"23","text":"O wi'i ɓe: «Ko goonga on yariray jardukun an kun. Kono fii jooɗoyagol ka ɲaamo an maa ka nano an, hinaa min yeɗata ɗun, kono ko Ben an yeɗata ɗun ɓe o eɓɓani fii ɗun ɓen.»"},{"book":"LINJIILA MATTA","chapter":"20","verse":"24","text":"Ɓay ɓeya taalibaaɓe sappo nanii ɗun, ɓe seytinani ɓen neene-gootooɓe ɗiɗo."},{"book":"LINJIILA MATTA","chapter":"20","verse":"25","text":"Onsay Iisaa noddi ɓe, o wi'i: «Hiɗon andi hooreeɓe ɗiya leƴƴi no laamori ɗi doole, awa kadi lamɓe maɓɓe ɓen no feƴƴintini laamu ngun e hoore maɓɓe."},{"book":"LINJIILA MATTA","chapter":"20","verse":"26","text":"Kono onon, wota on wa'u wa ɓen. Kala faalaaɗo wonde tedduɗo e hakkunde mon, yo wonu kurkaadu mon."},{"book":"LINJIILA MATTA","chapter":"20","verse":"27","text":"Awa kadi kala faalaaɗo wonde yeesoojo e hakkunde mon, yo wonu maccuɗo mon."},{"book":"LINJIILA MATTA","chapter":"20","verse":"28","text":"Ko wano non, *Ɓii-Aaden on ardaali fii kurkanegol, kono ko fii kurkanagol, okkitira ngurndan mun ɗan fii cottudi ɗuuɗuɓe.»"},{"book":"LINJIILA MATTA","chapter":"20","verse":"29","text":"Ɓay wonii ɓe yaltii Yeerikoo, jamaa ɗuuɗuɗo jokki mo kanko Iisaa."},{"book":"LINJIILA MATTA","chapter":"20","verse":"30","text":"Tawi bumɓe ɗiɗo no jooɗii ka sera laawol. Ɓe nani wonde Iisaa no feƴƴude, ɓe ewnii, ɓe wi'i: «Yurminee men, yo Koohoojo, ɓii Daawuuda!»"},{"book":"LINJIILA MATTA","chapter":"20","verse":"31","text":"Jamaa on feli ɓe fii yo ɓe fanku. Kono ɓe ɓurti ewnaade, wi'a: «Yurminee men, yo Koohoojo, ɓii Daawuuda!»"},{"book":"LINJIILA MATTA","chapter":"20","verse":"32","text":"Onsay Iisaa dartii, o noddi ɓe, o wi'i: «Ko honɗun faalaɗon yo mi waɗan on?»"},{"book":"LINJIILA MATTA","chapter":"20","verse":"33","text":"Ɓe wi'i mo: «Ko yo men wuntu, yo Koohoojo!»"},{"book":"LINJIILA MATTA","chapter":"20","verse":"34","text":"Iisaa yurmaa ɓe, o meemi gite maɓɓe ɗen. Ɓe wunti kisan, ɓe jokki mo."}]}