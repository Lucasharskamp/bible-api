{"data":[{"book":"मत्ती","chapter":"12","verse":"1","text":"तेस बखते यीशु आरामो रे दिने डोरूआ रिये जाणे लगी रे थे। जेबे तिना रे चेलेया के पूख लगी, तेबे सेयो सिल्ले तोड़ी-तोड़ी की खाणे लगे।"},{"book":"मत्ती","chapter":"12","verse":"2","text":"तेबे फरीसिये तिना खे देखी की यीशुए खे बोलेया, “देख, तेरे चेले से काम लगी रे करने, जो आरामो रे दिने करना ठीक निए।”"},{"book":"मत्ती","chapter":"12","verse":"3","text":"यीशुए तिना खे बोलेया, “क्या तुसे पढ़ी नि राखेया कि जेबे दाऊद और तेसरे साथिया खे पूख लगी, तो तिने क्या कित्तेया?"},{"book":"मत्ती","chapter":"12","verse":"4","text":"सेयो किंयाँ परमेशरो रे भवनो रे गये और तिने पेंटा रिया रोटिया खाईया, जबकि बिधानो रे मुताबिक तिना, ना तो से और ना तेसरे साथी खाई सको थे, पर पुरोईत ई खाई सको थे।"},{"book":"मत्ती","chapter":"12","verse":"5","text":"क्या तुसे बिधानो रे नि पढ़ेया कि पुरोईत आरामो रे दिनो रे मन्दरो रे नियम तोड़ने रे बी निर्दोष ठईरो थे?"},{"book":"मत्ती","chapter":"12","verse":"6","text":"पर आऊँ तुसा खे बोलूँए कि ऐती से ए, जो मन्दरो ते बी बड़ा ए।"},{"book":"मत्ती","chapter":"12","verse":"7","text":"जे तुसे एतेरा मतलब जाणदे कि, ‘आऊँ कृपा ते खुश ए,’ बलिदानो ते नि, तो तुसे निर्दोषो खे दोषी नि ठरांदे।"},{"book":"मत्ती","chapter":"12","verse":"8","text":"आँऊ माणूं रा पुत्र आरामो रे दिनो रा बी प्रभु ए।”"},{"book":"मत्ती","chapter":"12","verse":"9","text":"तेथा ते चली की सेयो तिना रे प्रार्थना रे कअरो रे आए।"},{"book":"मत्ती","chapter":"12","verse":"10","text":"तेती एक मांणू था, जेसरा आथ सूकेया रा था। तिने यीशुए पाँदे दोष लगाणे रिया तंईं तिना ते पूछेया, “क्या आरामो रे दिने चंगा करना ठीक ए?”"},{"book":"मत्ती","chapter":"12","verse":"11","text":"यीशुए तिना खे बोलेया, “तुसा बीचा ते एड़ा कूणे, जेसगे एक ई पेड ओ और से आरामो रे दिने गड्डे रे पड़ी जाओ और से तेसा खे नि निकयाल़ो?"},{"book":"मत्ती","chapter":"12","verse":"12","text":"पला, मांणूए री कीमत तो पेडा ते कितणी बड़ी की ए। इजी री खातर बिधानो रे मुताबिक आरामो रे दिने पला करना ठीक ए।”"},{"book":"मत्ती","chapter":"12","verse":"13","text":"तेबे यीशुए तेस मांणूए खे बोलेया, “आपणा आथ आगे कर” तिने आगे कित्तेया, तेबे तेसरा आथ दूजे आथो जेड़ा ठीक ऊईगा।"},{"book":"मत्ती","chapter":"12","verse":"14","text":"तेबे फरीसिये बारे जाई की यीशुए रे खलाफ योजना बणाई कि तिना खे किंयाँ बर्बाद करिए।"},{"book":"मत्ती","chapter":"12","verse":"15","text":"ये जाणी की यीशु तेथा ते चली गे और बऊत जणे तिना पीछे आईगे और यीशुए सबी खे चंगाई दित्ती।"},{"book":"मत्ती","chapter":"12","verse":"16","text":"तेबे यीशुए सेयो सावधान कित्ते कि मेरे बारे रे केसी गे नि बताणा, “आँऊ परमेशरो रा पुत्र ए।”"},{"book":"मत्ती","chapter":"12","verse":"17","text":"ताकि जो वचन यशायाह भविष्यबक्ते बोलेया था, से पूरा ओ;"},{"book":"मत्ती","chapter":"12","verse":"18","text":"“देखो, ये मेरा सेवक ए, जो मैं चूणी राखेया।"},{"book":"मत्ती","chapter":"12","verse":"19","text":"तेस ना चगड़ा करना, ना चिल्लाणा,"},{"book":"मत्ती","chapter":"12","verse":"20","text":"जो लोक बेसहारा ए, तेस तिना साथे नरमाईया ते पेश आऊणा।"},{"book":"मत्ती","chapter":"12","verse":"21","text":"जो दुजिया जातिया ऊणिया तिना खे तेसरे नाओं पाँदे उम्मीद रणी।”"},{"book":"मत्ती","chapter":"12","verse":"22","text":"तेबे लोक एक मांणूए खे तिना गे ल्याए, जो अन्दा और गूँगा था, तिने से ठीक कित्तेया और से देखणे और बोलणे लगेया।"},{"book":"मत्ती","chapter":"12","verse":"23","text":"ये देखी की लोक हैरान ऊई की बोलणे लगे, “क्या ये दाऊदो री ल्वाद ए?”"},{"book":"मत्ती","chapter":"12","verse":"24","text":"पर फरीसिये ये सुणी की बोलेया, “ये तो दुष्टात्मा रे सरदार शैतानो री मतादा ते दुष्टात्मा खे निकयाल़ोआ।”"},{"book":"मत्ती","chapter":"12","verse":"25","text":"यीशुए तिना रे मनो री गल्ल जाणी ली और तिना खे बोलेया, “जेस बी राज्य रे फूट ओई, से ऊजड़ी जाओआ, और कोई बी नगर या कराना, जिदे फूट ओई, से कदी नि बसी सकदा।"},{"book":"मत्ती","chapter":"12","verse":"26","text":"और जे शैतान ई शैतानो खे लगेया निकयाल़ने, तो से तो आपणा ई बिरोदी ऊईगा। तेबे तेसरा राज्य किंयाँ बणेया रा रणा?"},{"book":"मत्ती","chapter":"12","verse":"27","text":"जे आऊँ शैतानो री मतादा ते दुष्टात्मा खे निकयाल़ूँआ, तो तुसा रे वंश केसरी मतादा ते निकयाल़ोए? बस, तेबे सेयो ई तुसा रा न्याय करोगे।"},{"book":"मत्ती","chapter":"12","verse":"28","text":"पर जे आऊँ परमेशरो री पवित्र आत्मा री मतादा ते दुष्टात्मा खे निकयाल़ूँआ, तो परमेशरो रा राज्य तुसा गे आईगा रा।"},{"book":"मत्ती","chapter":"12","verse":"29","text":"“या किंयाँ कोई मांणू केसी तागतबरो रे कअरे कूसी की तेसरा माल लूटी सकोआ, जदुओ तक से तेसखे बानी नि लओगे? तेबेई से तेसरा माल लूटी सकोआ।"},{"book":"मत्ती","chapter":"12","verse":"30","text":"“जो मां साथे निए, से मेरे खलाफ ए और जो मां साथे कट्ठा नि करदा, से बखेरोआ।"},{"book":"मत्ती","chapter":"12","verse":"31","text":"इजी री खातर आऊँ तुसा खे बोलूँआ कि मांणूए रे सारे पाप और निन्दा माफ ऊई जाणे, पर पवित्र आत्मा री निन्दा माफ नि ऊणी।"},{"book":"मत्ती","chapter":"12","verse":"32","text":"जो कोई मां माणूं रे पुत्रो रे खलाफ कोई बी गल्ल बोलोगा, तेसरा ये अपराध माफ ऊई जाणा। पर जो कोई पवित्र आत्मा रे खलाफ कुछ बी बोलोगा, तेसरा अपराध ना तो एते लोको रे और ना ई परलोको रे माफ ऊणा।"},{"book":"मत्ती","chapter":"12","verse":"33","text":"“जे डाल़ो खे अच्छा बोलो, तो तिजी रे फलो खे बी अच्छा बोलो। या डाल़ो खे नकम्मा बोलो, तो तिजी रे फलो खे बी नकम्मा ई बोलो; कऊँकि डाल़ आपणे फल़ो साथे ई पछयाणा जाओआ।"},{"book":"मत्ती","chapter":"12","verse":"34","text":"ओ सापो जेड़े जईरीले लोको! तुसे बुरे ऊई की किंयाँ खरिया गल्ला बोली सकोए? कऊँकि जो तुसा रे मनो रे ओआ, सेई तुसा री जबानी पाँदे आओआ।"},{"book":"मत्ती","chapter":"12","verse":"35","text":"खरा मांणू आपणे खरे मनो रे पण्डारो ते खरिया गल्ला निकयाल़ोआ और बुरा मांणू आपणे बुरे मनो रे पण्डारो ते बुरिया गल्ला निकयाल़ोआ।"},{"book":"मत्ती","chapter":"12","verse":"36","text":"आऊँ तुसा खे बोलूँआ कि जो-जो नकम्मिया गल्ला मांणूआ बोलणिया, जेबे न्याय रा दिन आऊणा, तेबे तिना खे हर गल्ला रा लेखा देणा पड़ना।"},{"book":"मत्ती","chapter":"12","verse":"37","text":"कऊँकि तूँ आपणिया गल्ला तेई, दोषी और निर्दोष ऊणा।”"},{"book":"मत्ती","chapter":"12","verse":"38","text":"ये सुणी की कुछ शास्त्रिए और कुछ फरीसिये तिना खे बोलेया, “ओ गुरू! आसे तुसा ते एक चिह्न देखणा चाऊँए।”"},{"book":"मत्ती","chapter":"12","verse":"39","text":"यीशुए तिना खे जवाब दित्तेया, “एते जुगो रे बुरे और व्याभिचारी लोक चिह्न टोल़ोए; पर, योना भविष्यबक्ते रे चिह्नो खे छाडी की कोई ओर चिह्न् तिना खे नि देणा।"},{"book":"मत्ती","chapter":"12","verse":"40","text":"योना, तीन रात-दिन पाणिए रे बड़ी मच्छल़िया रे पेटो रे रया, तिंयाँ ई आँऊ माणूं रा पुत्र, तीन रात-दिन तरतिया ते पीतरे रणा।"},{"book":"मत्ती","chapter":"12","verse":"41","text":"नीनवे रे लोक न्याय रे दिनो दे, एस बखतो रे लोका साथे उठणे, और तिना सेयो ई दोषी ठराणे, कऊँकि तिने योने रा प्रचार सुणी की मन फेरेया, पर देखो, एती तो से ए, जो योना ते बड़ा ए।"},{"book":"मत्ती","chapter":"12","verse":"42","text":"दख्खणो री राणी, न्याय रे दिनो रे, एस बखतो रे लोका साथे उठणी और सेयो दोषी ठराणे, कऊँकि से सुलेमानो रा ज्ञान सुणने खे तरतिया रे दूजे कनारे पाँदा ते आयी थी और देखो, एती तो से ए, जो सुलेमानो ते बी बड़ा ए।"},{"book":"मत्ती","chapter":"12","verse":"43","text":"“जेबे दुष्टात्मा मांणूए ते निकल़ी जाओई, तेबे से सूकी जगा आराम करने खे टोल़ो ई, पर तेसा खे मिलदी नि।"},{"book":"मत्ती","chapter":"12","verse":"44","text":"तेबे से आपणे आपू रे बोलोई, ‘मां आपणे तेस मांणूए रेई, जेथा ते से आयी थी, तेथी वापस चली जाणा।’ जेबे से वापस आओई, तेबे तेसा खे से मांणू कअरो जेड़ा, कल्ला, साफ-सुथरा और सजाया रा मिलोआ।"},{"book":"मत्ती","chapter":"12","verse":"45","text":"तेबे से दुष्टात्मा आपू साथे सात ओर दुष्टात्मा खे ल्याओई और सेयो तेस मांणूए रे बैठी जाओईया और तेथी वास करोईया और तेस मांणूए री दशा पईलकी दशा ते बी खराब ऊई जाओई। एस जुगो रे बुरे लोका री दशा बी एड़ी ई ऊणी।”"},{"book":"मत्ती","chapter":"12","verse":"46","text":"जेबे यीशु पीड़ा साथे इना गल्ला करने ई लगी रे थे, तेबे तिना री आम्मा और पाई बारे खड़ी रे थे और तिना साथे कुछ गल्ल करना चाओ थे।"},{"book":"मत्ती","chapter":"12","verse":"47","text":"तेबे किने तिना खे बोलेया, “देखो, तुसा री आम्मा और पाई और बईण बारे खड़ी रे और तुसा साथे गल्ल करना चाओए।”"},{"book":"मत्ती","chapter":"12","verse":"48","text":"ये सुणी की तिने बोलणे वाल़े खे जवाब दित्तेया, “कुण मेरी आम्मा ए? और कुण मेरा पाई ए?”"},{"book":"मत्ती","chapter":"12","verse":"49","text":"तेबे तिने आपणे चेलेया री तरफा खे आथ कित्तेया और बोलेया, “देखो, मेरी आम्मा और मेरे पाई तो यो ए।"},{"book":"मत्ती","chapter":"12","verse":"50","text":"कऊँकि जो कोई मेरे स्वर्गिय पिते री इच्छा पाँदे चलोआ, सेई मेरा पाई, बईण और आम्मा ए।”"}]}