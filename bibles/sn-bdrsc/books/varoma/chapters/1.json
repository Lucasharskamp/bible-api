{"data":[{"book":"VaRoma","chapter":"1","verse":"1","text":"Pauro, muranda waJesu Kristu, akadanwa kuti ave mupostori uye akatsaurirwa vhangeri raMwari,"},{"book":"VaRoma","chapter":"1","verse":"2","text":"vhangeri raakavimbisa kare kubudikidza navaprofita vake muMagwaro Matsvene"},{"book":"VaRoma","chapter":"1","verse":"3","text":"pamusoro poMwanakomana wake, uyo pakuberekwa kwake somunhu akanga ari chizvarwa chaDhavhidhi,"},{"book":"VaRoma","chapter":"1","verse":"4","text":"uye akaratidzwa nesimba kubudikidza naMweya Mutsvene kuti ndiye Mwanakomana waMwari, nokumuka kwake kubva kuvakafa: Jesu Kristu Ishe wedu."},{"book":"VaRoma","chapter":"1","verse":"5","text":"Kubudikidza naye uye nokuda kwezita rake, takagamuchira nyasha noupostori, kuti tidane vanhu kubva pakati pavaHedheni vose kuti vave nokuteerera kunobva pakutenda."},{"book":"VaRoma","chapter":"1","verse":"6","text":"Uye nemiwo muri pakati paavo vakadanwa kuti muve vaJesu Kristu."},{"book":"VaRoma","chapter":"1","verse":"7","text":"Kuna vose vari muRoma vanodiwa naMwari uye vakadanwa kuti vave vatsvene:"},{"book":"VaRoma","chapter":"1","verse":"8","text":"Pakutanga, ndinovonga Mwari wangu muna Jesu Kristu pamusoro penyu mose, nokuti kutenda kwenyu kunoparidzwa panyika yose."},{"book":"VaRoma","chapter":"1","verse":"9","text":"Mwari, wandinoshumira nomwoyo wangu wose mukuparidza vhangeri roMwanakomana wake, ndiye chapupu changu kuti ndinoramba sei ndichikurangarirai"},{"book":"VaRoma","chapter":"1","verse":"10","text":"muminyengetero yangu nguva dzose; uye ndinonyengeterera kuti zvino pakupedzisira nokuda kwaMwari ndizarurirwe mukana wokuti ndiuye kwamuri."},{"book":"VaRoma","chapter":"1","verse":"11","text":"Ndinoshuva zvikuru kuti ndikuonei kuti ndigokupai chipo chomweya kuti mugova makasimbiswa,"},{"book":"VaRoma","chapter":"1","verse":"12","text":"ndiko kuti, imi neni tikurudzirwe pamwe chete nokutenda kwomumwe nomumwe wedu."},{"book":"VaRoma","chapter":"1","verse":"13","text":"Handidi kuti musaziva, hama, kuti ndakaronga kazhinji kuti ndiuye kwamuri (asi ndakatadziswa kuita saizvozvo kusvikira zvino) kuti ndive nezvibereko pakati penyu, sezvandakaita pakati pavamwe veDzimwe Ndudzi."},{"book":"VaRoma","chapter":"1","verse":"14","text":"Ndine mungava kuna vose vaGiriki navasiri vaGiriki, vose vakachenjera navasina kuchenjera."},{"book":"VaRoma","chapter":"1","verse":"15","text":"Ndokusaka ndichida zvikuru kwazvo kuti ndiparidze vhangeri kwamuriwo imi vari kuRoma."},{"book":"VaRoma","chapter":"1","verse":"16","text":"Handina nyadzi pamusoro pevhangeri, nokuti isimba raMwari rokuponesa munhu wose anotenda: Kutanga kumuJudha, zvichizotevera weDzimwe Ndudzi."},{"book":"VaRoma","chapter":"1","verse":"17","text":"Nokuti muvhangeri, kururama kwaMwari kunoratidzwa kuchibva pakutenda kuchienda kukutenda, sezvazvakanyorwa zvichinzi: “Akarurama achararama nokutenda.”"},{"book":"VaRoma","chapter":"1","verse":"18","text":"Kutsamwa kwaMwari kunoratidzwa kuchibva kudenga pamusoro pokusada Mwari kwose nokusarurama kwose kwavanhu vanodzivisa chokwadi nokusarurama kwavo."},{"book":"VaRoma","chapter":"1","verse":"19","text":"Nokuti izvo zvose zvingazivikanwa pamusoro paMwari zviri pachena kwavari, nokuti Mwari akazviisa pachena kwavari."},{"book":"VaRoma","chapter":"1","verse":"20","text":"Nokuti kubvira pakusikwa kwenyika izvo zvisingaonekwi zvaMwari, iro simba rake rinogara nokusingaperi nouMwari hwake, zvakanyatsoonekwa kwazvo, zvichizivikanwa kubva pazvinhu zvakaitwa, kuitira kuti vanhu varege kuva nepembedzo."},{"book":"VaRoma","chapter":"1","verse":"21","text":"Nokuti kunyange zvavo vaiziva Mwari, havana kumukudza saMwari kana kumuvonga, asi kufunga kwavo kwakava kusina maturo uye mwoyo yavo, isina zivo, yakasvibiswa."},{"book":"VaRoma","chapter":"1","verse":"22","text":"Kunyange zvavo vachizviti vakachenjera, vakava mapenzi"},{"book":"VaRoma","chapter":"1","verse":"23","text":"uye vakashandura kubwinya kwaMwari asingafi vakakuita mifananidzo yakaitwa somunhu anofa, shiri, mhuka nezvinokambaira."},{"book":"VaRoma","chapter":"1","verse":"24","text":"Naizvozvo Mwari akavaisa kuzvishuvo zvakaipa zvemwoyo yavo, zvokuzvisvibisa noupombwe kuti vazvidze miviri yavo pakati pavo."},{"book":"VaRoma","chapter":"1","verse":"25","text":"Vakatsinhanisa zvokwadi yaMwari nenhema, vakanamata uye vakashumira zvisikwa panzvimbo yoMusiki, iye anokudzwa nokusingaperi. Ameni."},{"book":"VaRoma","chapter":"1","verse":"26","text":"Nokuda kwaizvozvo, Mwari akavaisa pakuchiva kwavo kunonyadzisa. Kunyange navakadzi vavo vakashandura zvavakasikirwa kuti vaite, vakaita zvavasina kusikirwa."},{"book":"VaRoma","chapter":"1","verse":"27","text":"Navarume vavo vakaitawo zvimwe chetezvo vakasiya zvavakasikirwa paukama hwavo navakadzi uye vakatsva noruchiva mumwe kuno mumwe murume. Varume vakaita zvisakafanira navamwe varume, uye vakazviwanira mukati mavo mubayiro wakafanira kurasika kwavo."},{"book":"VaRoma","chapter":"1","verse":"28","text":"Pamusoro pezvo, sezvavasina kufunga kuti zvakakodzera kuva noruzivo rwaMwari, akavaisa kumurangariro wokurasika, kuti vaite zvisakafanira."},{"book":"VaRoma","chapter":"1","verse":"29","text":"Vakazadzwa nokusarurama kworudzi rwose, kuipa, makaro nokurasika. Vakazara negodo, umhondi, nokukakavara, unyengeri nokuvenga. Vane makuhwa,"},{"book":"VaRoma","chapter":"1","verse":"30","text":"vanochera vamwe, vanovenga Mwari, vanodada, vanozvikudza uye vanozvirumbidza; vanovamba nzira dzokuita zvakaipa; havateereri vabereki vavo;"},{"book":"VaRoma","chapter":"1","verse":"31","text":"havafungi, havana kutenda, vane mwoyo wakaipa, havana tsitsi."},{"book":"VaRoma","chapter":"1","verse":"32","text":"Kunyange zvavo vachiziva mutemo wakarurama waMwari kuti avo vanoita zvakadai vakafanirwa norufu, havarambi vachiita zvinhu izvi bedzi, asi kuti vanotenderanawo navanozviita."}]}