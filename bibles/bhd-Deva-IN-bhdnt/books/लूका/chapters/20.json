{"data":[{"book":"लूका","chapter":"20","verse":"1","text":"एक्की दिहाड़े ज़ैखन यीशु मन्दरे मां शिक्षा लोरो थियो देने, ते तैन खुशखबरी लोरो थियो शुनाने त प्रधान याजक ते शास्त्री ते यहूदी बुज़ुर्ग यीशु कां पुज़े।"},{"book":"लूका","chapter":"20","verse":"2","text":"ते तैना ज़ोने लगे, “तू एन सैरी गल्लां कसेरे अधिकारे सेइं केरतस या तीं ए अधिकारे केनि दित्तोरोए?”"},{"book":"लूका","chapter":"20","verse":"3","text":"यीशु तैन जुवाब दित्तो, “अवं भी तुसन अक गल पुछ़तईं, मीं ज़ोथ।"},{"book":"लूका","chapter":"20","verse":"4","text":"यूहन्नारो बपतिस्मो स्वर्गेरे तरफां थियो या मैन्हु केरे तरफां थियो?”"},{"book":"लूका","chapter":"20","verse":"5","text":"तैना एप्पू मांमेइं बेंस केरने लगे, “कि अगर अस ज़ोम, ‘स्वर्गेरे तरफां थियो,’ त तै पुछ़ेलो कि, ‘फिरी तुसेईं याकीन की नईं कियेरू?’"},{"book":"लूका","chapter":"20","verse":"6","text":"पन अगर अस ज़ोम कि, ‘मैन्हु केरे तरफां थियो,’ त लोकेईं असन घोड़ेईं देनिन, किजोकि तैना यूहन्ना नबी मन्ते थिये।”"},{"book":"लूका","chapter":"20","verse":"7","text":"एल्हेरेलेइ तैनेईं जुवाब दित्तो, “कि अस न ज़ानम कि केसेरी तरफां थियो।”"},{"book":"लूका","chapter":"20","verse":"8","text":"यीशु तैन सेइं ज़ोवं, “त अवं भी तुसन सेइं न ज़ोईं कि एना कम्मां कसेरे अधिकारे सेइं केरताईं।”"},{"book":"लूका","chapter":"20","verse":"9","text":"फिरी यीशु तैन लोकन अक मिसाल देइतां ज़ोने लगो, “एक्की मैने दाछ़री बाग लाई ते तै ठेकेदारन ठेके पुड़ देइतां एप्पू खरे च़िरे कोस्कोई दूर मुलखे च़लो जेव।"},{"book":"लूका","chapter":"20","verse":"10","text":"ज़ेइस दाछ़ पकनेरो मौसम अव त तैनी अपनो हिस्सो नेनेरे लेइ अक नौकर बागी मां भेज़ो। पन तैनेईं तै खूब कुटो ते खाली वापस भेज़ो।"},{"book":"लूका","chapter":"20","verse":"11","text":"ते फिरी तैनी अक होरो नौकर भेज़ो, पन तैनेईं तैसेरी भी बेइज़ती की, ते तै भी झ़ुस कुट केरतां खाली वापस भेज़ो।"},{"book":"लूका","chapter":"20","verse":"12","text":"फिरी तैनी अक ट्लेइयोवं होरो नौकर भेज़ो, पन तैनेईं तैसेरी भी बेइज़ती की ते ज़ख्मी केरतां कढो।"},{"book":"लूका","chapter":"20","verse":"13","text":"तैखन बागारे मालिके ज़ोवं, ‘अवं अपनू ट्लारू मट्ठू भेज़ताईं शैइद तैना तैसेरो लिहाज़ केरेले।’"},{"book":"लूका","chapter":"20","verse":"14","text":"पन ज़ैखन ठेकेदारेइं तै लाव त एप्पू मांमेइं मुशोरो केरने लगे, ए मालिके, एज्जा एस्से मारम ताके जेइदात इश्शी भोइ गाए।"},{"book":"लूका","chapter":"20","verse":"15","text":"तैनेईं तैन मट्ठू बागी मरां बेइर शैरी छ़ड्डू, ते मारू तुस सोचा कि फिरी बागारे मालिके तैन सेइं कुन केरेलो।"},{"book":"लूका","chapter":"20","verse":"16","text":"ते मालिक एइतां तैन मैरी छ़डेलो ते बाग होरि केरे हवाले केरेलो।” तैनेईं एन शुन्तां ज़ोवं, “परमेशर न केरे एरू न भोए।”"},{"book":"लूका","chapter":"20","verse":"17","text":"तैनी तैन केरे पासे तेकतां ज़ोवं, “फिरी इन कुने ज़ैन पवित्रशास्त्रे मां लिखोरूए कि,"},{"book":"लूका","chapter":"20","verse":"18","text":"ज़ै मैन्हु इस घोड़े पुड़ बिछ़ड़ेलो त तैसेरे टुक्ड़े-टुक्ड़े भोइ गाले, ते ज़ैस उन्ढो ए घोड़ बिछ़ड़ेलो तैस ए पितां छ़डेलो।”"},{"book":"लूका","chapter":"20","verse":"19","text":"शास्त्री लोकेईं ते प्रधान याजकेईं यीशु ट्लानेरी कोशिश की। किजोकि तैना बुझ़ी जोरे थिये, कि तैनी ए मिसाल एन केरे बारे मां शुनेवरी थी, पन तैना लोकन करां डरते थिये।"},{"book":"लूका","chapter":"20","verse":"20","text":"तैना लोक यीशुए ट्लानेरो मौको तोपने लोरे थिये, तैनेईं विशवैसी केरे रूपे मां जासूस भेज़े ताके तैसेरी कोई गल ट्लेइ सखन ते फिरी राज़ेरे अधिकारे मां देइ देन।"},{"book":"लूका","chapter":"20","verse":"21","text":"तैनेईं यीशु पुच़्छ़ू, “हे गुरू अस ज़ानतम कि तू सच़्च़ो आस ते सच़्च़ेरी शिक्षा देतस, ते केन्चेरी तरफदारी न केरस बल्के सच़्च़े सेइं परमेशरेरी बत्तरी शिक्षा देतस।"},{"book":"लूका","chapter":"20","verse":"22","text":"कुन असन महाराज़े जो धड़त देनी जेइज़े कि नेईं?”"},{"book":"लूका","chapter":"20","verse":"23","text":"यीशुए तैन केरि च़लाकी बुझ़तां तैन जो ज़ोवं।"},{"book":"लूका","chapter":"20","verse":"24","text":"“मीं अक दीनार हिराथ ते एस पुड़ केसेरी शकल ते केसेरू नंव्वे?” तैनेईं ज़ोवं, “महाराज़ेरी।”"},{"book":"लूका","chapter":"20","verse":"25","text":"यीशु तैन सेइं ज़ोवं, “ज़ैन महाराज़ेरू तैन महाराज़े जो देथ, ते ज़ैन परमेशरेरू ए, तैन परमेशरे जो देथ।”"},{"book":"लूका","chapter":"20","verse":"26","text":"ते तैना लोकां केरे सामने तैसेरी कोई गल न ट्लेइ सखे बल्के तैसेरे जुवाबे सेइं तैना हैरान भोइतां च़ुप रेइजे।"},{"book":"लूका","chapter":"20","verse":"27","text":"फिरी सदूकी ज़ैन ज़ोते थिये कि मुवोरे ज़ींते न भोन ते फिरी किछ यीशु कां एइतां पुच्छ़ने लगे।"},{"book":"लूका","chapter":"20","verse":"28","text":"“हे गुरू असन जो मूसेरो हुक्मे कि अगर केन्चेरो ढ्ला अपनि कुआन्शारे भोंते संते ओईट्ल मेरि गाए त तैसेरो ढ्ला तैस कुआन्शी सेइं ड्ला बनाए, ताके तै अपने ढ्लाएरे लेइ औलाद पैदा केरे।"},{"book":"लूका","chapter":"20","verse":"29","text":"सत ढ्ला थिये पेइले ड्ला बनाव ते ओईट्ले मेरि जेव।"},{"book":"लूका","chapter":"20","verse":"30","text":"फिरी होरे तैस सेइं ड्ला बनाव।"},{"book":"लूका","chapter":"20","verse":"31","text":"फिरी तैल्ला पत्ती ट्लेइयोवं तै कुआन्श रख्खी फिरी एन्च़रे सेइं सत्तेईं ज़नेईं ड्ला बनाव, पन सब बेऔलाद मेरि जे।"},{"book":"लूका","chapter":"20","verse":"32","text":"ते आखर्कार तै कुआन्श भी मेरि जेई।"},{"book":"लूका","chapter":"20","verse":"33","text":"ते ज़ींते भोने पुड़ तै केसेरी कुआन्श भोली? किजोकि तै सत्ते ढ्लां केरि कुआन्श बनोरी थी।”"},{"book":"लूका","chapter":"20","verse":"34","text":"यीशुए तैन सेइं ज़ोवं, “इस दुनियारे लोकन मां त ड्ला बनानेरो दस्तूरे।"},{"book":"लूका","chapter":"20","verse":"35","text":"पन ज़ैना लोक एजने बैली दुनियारे काबल भोले, ते ज़ैना मुड़दन मरां ज़ींते भोले तैना ड्ला न बनाले।"},{"book":"लूका","chapter":"20","verse":"36","text":"तैना मरेले भी नन्ना एल्हेरेलेइ की तैना स्वर्गदूतां केरे ज़ेरे भोले ते तैन जो ज़ींते भोनेरां ते परमेशरेरां मट्ठां ज़ोले।"},{"book":"लूका","chapter":"20","verse":"37","text":"ते ज़ैड़ी तगर मुड़दां केरो ज़ींते भोनेरी गल्ले, ज़ेन्च़रे मूसा नेबेरे ज़लते झ़ैल्लोवेरे बारे मां, तेन्च़रे इशारो कियो किजोकि तै परमेशर अब्राहमेरो परमेशर, इसहाकेरो परमेशर ते याकूबेरो परमेशर ज़ोइतां फुकारतो थियो।"},{"book":"लूका","chapter":"20","verse":"38","text":"पन परमेशर मुड़दां केरो नईं बल्के ज़ींतां केरो परमेशरे। किजोकि तैसेरे नेड़े सब ज़ींतेन।”"},{"book":"लूका","chapter":"20","verse":"39","text":"शास्त्री लोकन मरां किछेईं जुवाब दित्तो, “हे गुरू तीं त बड़ू रोड़ू ज़ोवं।”"},{"book":"लूका","chapter":"20","verse":"40","text":"फिरी तैन मरां केन्ची हिम्मत न अई, कि एस होरू किछ पुछ़न।"},{"book":"लूका","chapter":"20","verse":"41","text":"फिरी यीशुए तैन सेइं ज़ोवं, “फिरी मसीह जो दाऊदेरू मट्ठू केन्च़रे सेइं ज़ोतन?"},{"book":"लूका","chapter":"20","verse":"42","text":"किजोकि दाऊद त एप्पू भजना केरे किताबी मां ज़ोते,"},{"book":"लूका","chapter":"20","verse":"43","text":"कि ज़ां तगर अवं तेरे दुश्मन तेरे पावन हैठ न बिशैली।"},{"book":"लूका","chapter":"20","verse":"44","text":"दाऊद त तैस जो प्रभु ज़ोते, फिरी तैन तैसेरू मट्ठू केन्च़रे भोवं?”"},{"book":"लूका","chapter":"20","verse":"45","text":"ज़ैखन सब लोक शुनी राहोरे थिये त यीशुए अपने चेलन सेइं ज़ोवं।"},{"book":"लूका","chapter":"20","verse":"46","text":"“शास्त्री लोकन करां हुशार रेइयथ तैना लम्मे-लम्मे कुरते लांने पसंद केरतन, ते होरू एन चातन कि लोक बज़ारन मां तैन जो नमस्कार ज़ोन, ते तैना प्रार्थना घरे मां उच्ची कुर्सी तोपतन ते धामन मां बड़े खास बन्नू चातन।"},{"book":"लूका","chapter":"20","verse":"47","text":"तैना विधवां कुआन्शां केरां घरां लुटतन ते लोकन हिरानेरे लेइ बड़ी लम्मी प्रार्थना केरतन। तैन हछ्छी सज़ा मैलनीए।”"}]}