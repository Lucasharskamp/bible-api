{"data":[{"book":"Makowe","chapter":"10","verse":"1","text":"Kwaai na mundu yumo ywangali Nnyahudi akwo ku Kaisalia ywakemelwage Koloneli mpi'ndo ywa kipi'nga simo sa yesi sakikemelwa “Kipi'nga sa Italia.”"},{"book":"Makowe","chapter":"10","verse":"2","text":"Aai mundu ywabiniage kunkilikitya Nnu'ngu' ywembe na alongo bake boti. Apangage gambone kwayangatiya aki'ba ba Kiyahudi na abi kasali kila lisu'ba."},{"book":"Makowe","chapter":"10","verse":"3","text":"Kayika saa tisa pipi na kitamwiyo, aamweni mpu'la mumakowe gayambi' malaika ywa Nnu'ngu' kayingya nnyumba na kummakia, “Koloneli!”"},{"book":"Makowe","chapter":"10","verse":"4","text":"Koloneli ammu'nju'li minyo aywo malaika kwo yogopa ngammakia, “Kubile na ki'li' wa Mukoo?” Aywo malaika ngammakia, “Nnu'ngu' apokile sala na salaka yako kwa aki'ba wala akulibalyali."},{"book":"Makowe","chapter":"10","verse":"5","text":"Bai, nambi'yambi', watume bandu kukilambo sa Yopa bakankeme mundu yumo ywakemelwa Simoni, kwa lina li'ngi' Petili."},{"book":"Makowe","chapter":"10","verse":"6","text":"Ywembe nng'eni ywa mundu yumo lina lyake Simoni, ywatengenesa maki'ngo na nyumba yake ibile kumbwani.”"},{"book":"Makowe","chapter":"10","verse":"7","text":"Aywo malaika ywaalongei go paabu'i, Koloneli aakemite atumisi abi'li' bannyumba babau'bi'li'ka na yumo ywa asikali bake babankilikitya Nnu'ngu',"},{"book":"Makowe","chapter":"10","verse":"8","text":"na payomwi kwaawanikia makowe goti ngaatuma yenda Yopa."},{"book":"Makowe","chapter":"10","verse":"9","text":"Pammalau' yake, abo bandu atatu babi balo mumwanja kabaegelya ika Yopa, Petili au'bwike pamwagala wa golopwa muntwekati li'nga sali."},{"book":"Makowe","chapter":"10","verse":"10","text":"Amminyike njala ngatamania pata kilyo. Kilyo pakibi'ki'lwage wiso aagabweni makowe gayambi'."},{"book":"Makowe","chapter":"10","verse":"11","text":"Aakubweni kunani kuyu'gu'likwe na kili'be kati suka ngu'lu' kaiuluyilwa pai' ikamulilwe mumipembo yake nsese."},{"book":"Makowe","chapter":"10","verse":"12","text":"Nkati ya suka yo kwaai na kila lukolo lwa inyama, bene magu'lu nsese, mang'ambo na iyuni."},{"book":"Makowe","chapter":"10","verse":"13","text":"Ngayu'wa lilobe kalimmakia, “Petili, ukatuke ui'se, ulye!”"},{"book":"Makowe","chapter":"10","verse":"14","text":"Petili ngayangwa, “Lili Bwana, nenga napayali katu kili'be sosoti sakikanilwa na Nnu'ngu'.”"},{"book":"Makowe","chapter":"10","verse":"15","text":"Li'lu' lilobe ngaliyu'wanika kai' kalimmakia, “Kenewikeme mwilo ili'be yaipeleteyilwe na Nnu'ngu'.”"},{"book":"Makowe","chapter":"10","verse":"16","text":"Likowe li'no lyapangike mala itatu, bu'kapo yi'lu' suka ngaiki'li'bu'kya kunani."},{"book":"Makowe","chapter":"10","verse":"17","text":"Petili paabile balo kasangala kikomeko sa makowe gaagabweni, balu' bandu babaatumilwe na Koloneli, pabaitangite nyumba ya Simoni, baaikite paniango nniango nku'lu' wa panja."},{"book":"Makowe","chapter":"10","verse":"18","text":"Ngabapanga u'li no laluya, “Buli kubile na nng'eni mono ywakemelwa Simoni Petili?”"},{"book":"Makowe","chapter":"10","verse":"19","text":"Petili aabile balo kagagania galu' makowe gayambi', apo Loo Mpeleteu ngammakia, “Pi'kania! Kubile na bandu atatu pano bendakupala."},{"book":"Makowe","chapter":"10","verse":"20","text":"Weli kiyu'ngu'ya wala kaneuyogope longwana nabo kwa mwanjaa natumike nenga.”"},{"book":"Makowe","chapter":"10","verse":"21","text":"Bai, Petili ngaelya ngaabakia abo bandu, “Nenga nga ywamunipala. Kwa mwanjaa ki'li' mwisile?”"},{"book":"Makowe","chapter":"10","verse":"22","text":"Bembe ngabannyangwa, “Asikali mpi'ndo Koloneli ywembe mundu nnogau ywankilikitya Nnu'ngu', mwene isima nnu'ngi' ya Ayahudi boti, atetutuma. Abakiyilwe na malaika mpeleteu akukemi kasake li'nga api'kani sopala kummakia.”"},{"book":"Makowe","chapter":"10","verse":"23","text":"Petili aakemi nnyumba ngaapeya pandu po gonja kilo si'lu'."},{"book":"Makowe","chapter":"10","verse":"24","text":"Lisu'ba lyenebi'li' lyake baaikite Kaisalia. Koloneli, alongo na mambwiga bake ba pamwoyo baai kabanni'nda Petili."},{"book":"Makowe","chapter":"10","verse":"25","text":"Petili paabile kayingya, Koloneli aapitike panja kumpokya, ngakilikita nnu'ngi' yake no yinama kwa kunkilikitya."},{"book":"Makowe","chapter":"10","verse":"26","text":"Lakini Petili aatikuntu'ndu'bi'ya Koloneli kabaya, “Yi'ma, kwa mwanjaa nenga na mundu bai.”"},{"book":"Makowe","chapter":"10","verse":"27","text":"Petili aayendeli longela na Koloneli ku'no kabayingya munyumba mwabaakwembite bandu baingi bakongolekine."},{"book":"Makowe","chapter":"10","verse":"28","text":"Petili ngaabakia, “Mwenga mwabene mutangite panga Nnyahudi ywoywoti akanikiyilwe na salya ya dini yake tama pamope wala tyangilyana na bandu bangali Ayahudi. Lakini Nnu'ngu' anibakiye kanening'aniye panga kubile na mundu ywoywoti ywakanilwa na Nnu'ngu' au nsapu."},{"book":"Makowe","chapter":"10","verse":"29","text":"Kwa mwanjaa nyo, pamungemite niisi wangali kana, bai ninnaluyanga mwanjaa ki'li' mungemite?”"},{"book":"Makowe","chapter":"10","verse":"30","text":"Koloneli ngabaya, “Masu'ba gatatu gagapite saa kati yi'no, saa tisa pipi na kitamwiyo naabile kanisali kasangu'. Niimukya mundu ywaweti ngu'bo inammelemetya aayi'mi nnu'ngi' yangu',"},{"book":"Makowe","chapter":"10","verse":"31","text":"ngabaya, ‘Koloneli! Sala yako na salaka yako kwa aki'ba iyi'ki'tilwe na Nnu'ngu'."},{"book":"Makowe","chapter":"10","verse":"32","text":"Untume mundu Yopa akankeme mundu yumo ywakemelwa Simoni, kwa lina li'ngi' Petili. Ai munyumba ya Simoni ywatengenesa maki'ngo papipi na baali.’"},{"book":"Makowe","chapter":"10","verse":"33","text":"Kwa nyo nakulagi uyu'mbi'ti'ke isa, nawenga unogiye. Nambi'yambi' twenga tubile nnu'ngi' ya Nnu'ngu' pi'kania sosoti saalu'a kukuamulisa Bwana longela.”"},{"book":"Makowe","chapter":"10","verse":"34","text":"Apo Petili ngabaya, “Nambi'yambi' nitangite panga kakape Nnu'ngu' abawali."},{"book":"Makowe","chapter":"10","verse":"35","text":"Mundu ywa nni'ma wowoti ywankilikitya Nnu'ngu' no panga gagabile manogau endayi'ki'ti'lwa."},{"book":"Makowe","chapter":"10","verse":"36","text":"Li'no nga li'lu' liyi'gi'yo lya Nnu'ngu' lyaapeleki Baisilaili, kaalya abali inannoga yaileta amani kwa ndi'la ya Yesu Kilisitu nga Bwana wa boti."},{"book":"Makowe","chapter":"10","verse":"37","text":"Mwenga mutangite likowe lyalyaapitike munni'ma woti wa Ayahudi tumbulya ku Galilaya bu'ka pa wu'lu' ubatiso waalage Yoani."},{"book":"Makowe","chapter":"10","verse":"38","text":"Nnu'ngu' ansawi Yesu wa ku Nasaleti kwa lyengo lyake kwa kummiminikia Loo Mpeleteu na makakala. Nnu'ngu' abi pamope nakwe, ywembe aayi'i ku'no na akwo kapanga ganannoga na kwatepwa boti babaabonelilwe na Ibilisi."},{"book":"Makowe","chapter":"10","verse":"39","text":"Twenga nga twaakong'ondeli ba makowe goti gagapangilwe munni'ma wa Ayahudi na ku Yelusalemu. Baatikummulaga kwa kummamba munsalaba."},{"book":"Makowe","chapter":"10","verse":"40","text":"Lakini Nnu'ngu' aatikunnyu'ya lisu'ba lyenetatu, ngannaya kwa bandu,"},{"book":"Makowe","chapter":"10","verse":"41","text":"kwa bandu boti lili, ila kwa balu' baasawile Nnu'ngu' babe akong'ondeli bake, yani twenga twatulile no nywa pamope nakwe bu'ka po yu'ka kwake kuuwi'li."},{"book":"Makowe","chapter":"10","verse":"42","text":"Atuamulise tuale kwa bandu boti no kong'ondya panga ywembe nga ywasaulilwe na Nnu'ngu' abe nsenuli wa akoti na babawile."},{"book":"Makowe","chapter":"10","verse":"43","text":"Alondoli boti ba Nnu'ngu' baatikong'ondelya panga kila mundu ywamwu'bi'lya aasamilwa masambi gake goti kwa lina lyake.”"},{"book":"Makowe","chapter":"10","verse":"44","text":"Petili paabile balo kalongela mayi'gi'yo go, Loo Mpeleteu aatikwaulukya boti babaabile kabapi'kania makowe go."},{"book":"Makowe","chapter":"10","verse":"45","text":"Balu' Ayahudi aumini babaaisi pamope na Petili bu'ka Yopa baatisangala panga Nnu'ngu' aamiminikie Loo Mpeleteu ata bandu bangali Ayahudi,"},{"book":"Makowe","chapter":"10","verse":"46","text":"kwa mwanjaa baabayu'wine kabalongela kwa luga yayambi' kabankwi'ya Nnu'ngu'. Apo Petili ngabaya,"},{"book":"Makowe","chapter":"10","verse":"47","text":"“Bandu ba bampoki Loo Mpeleteu kati twenga twabene mwatwaampokile. Buli, kubile na ywoywoti ywalu'a kombwa kwakanikiya kanebabatisilwe kwa masi'?”"},{"book":"Makowe","chapter":"10","verse":"48","text":"Bai, ngaamulisa babatisilwe kwa lina lya Yesu Kilisitu. Bu'kapo ngabannu'ba atame nabo kwa masu'ba masene."}]}