{"data":[{"book":"Gaalu Sɛʋɛi","chapter":"17","verse":"1","text":"Ɠɔoɠɔ GALAGI ɓɔɛni Moize ʋɔ, é ɠɛ ma:"},{"book":"Gaalu Sɛʋɛi","chapter":"17","verse":"2","text":"«Ɓɔɛ Eleazaal ʋɔ, zalaɠa ɠula nui Aalɔn ná-doun zunui, bo ma ga é ansanse gala liɠiiti kula abui zu, é abulekaiti pu ya ɠoozama, mazɔlɔɔ diɠii naati ti ɲadega."},{"book":"Gaalu Sɛʋɛi","chapter":"17","verse":"3","text":"Nui niiti, ti zaai ta-ɠotoi maaʋele ma, à ta-ansanse gala liɠiiti seɠe, wo ti loɠa, wo ti ɓɛtɛ ga kɔlu ɓɔi sɛpɛgiti, nii a ʋɛɛ zalaɠa ɠulazuʋɛ ma. Diɠii naati ti ɲadega, mazɔlɔɔ ti ʋaaʋɛ ga tiye pɔ̀. Ta ɠɛ ga poogi Izilayɛle nuiti bɛ.»"},{"book":"Gaalu Sɛʋɛi","chapter":"17","verse":"4","text":"Zalaɠa ɠula nui Eleazaal ansanse gala liɠiiti seɠeni, niiti ti ga kɔlu ɓɔigi, zunuiti niiti ti ʋaani ga tiye, abui naati galani. Ti ti loɠani, ti ti ɠɛ ga ma zɛpɛgiti, ti pɛɛ zalaɠa ɠulazuʋɛ ma."},{"book":"Gaalu Sɛʋɛi","chapter":"17","verse":"5","text":"Naa ɠa é ga ɠizɛsui Izilayɛle nuiti bɛ, ga nu nɔpɛ nii é la ga Aalɔn mavofodai, maa la nɛɛni, é ʋa maaɓuɠa Ɠɔoɠɔ GALAGI ʋa, é ʋa ansanse kula ga zalaɠai gaazu, a ʋa ɠɛ eɠɛ Kolé ta ná-nuɓusɛiti, eɠɛʋelei Ɠɔoɠɔ GALAGI devei veeni la Moize ya ga é bo ma."},{"book":"Gaalu Sɛʋɛi","chapter":"17","verse":"6","text":"Poluma zobui Izilayɛle nuɓusɛiti kpein ti ɠɛni zelii losu Moize ta Aalɔn ma, ti ɠɛ ma: «Wo Ɠɔoɠɔ GALAGI ná-nuɓusɛiti paaʋɛ!»"},{"book":"Gaalu Sɛʋɛi","chapter":"17","verse":"7","text":"Ti maaɓɔni ba Moize ta Aalɔn maaɠoolii zu. Ti ɠɛai ma latisu GALA daaɠomi seɠe ʋɛlɛi ʋɔ pelei, pɛtɛ, tonaɓiingi ʋɛɛni ma, Ɠɔoɠɔ GALAGI ná-lɛbiyai ɠulani kɛlɛma."},{"book":"Gaalu Sɛʋɛi","chapter":"17","verse":"8","text":"Moize ta Aalɔn ti liini, ti lo GALA daaɠomi seɠe ʋɛlɛi laaʋɛ."},{"book":"Gaalu Sɛʋɛi","chapter":"17","verse":"9","text":"Ɠɔoɠɔ GALAGI ɠɛni Moize ma:"},{"book":"Gaalu Sɛʋɛi","chapter":"17","verse":"10","text":"«À ɠula bɛbɛi tɛi saama, nà ti-ma zuwu ɠaaleʋezu ɠani nɔ.» Ti laaʋɛɛni zooi ma."},{"book":"Gaalu Sɛʋɛi","chapter":"17","verse":"11","text":"Naa ʋolu Moize ɠɛni Aalɔn ma: «Ɗa-ansanse gala liɠii zeɠe fala, abulekaiti seɠe zalaɠa ɠulazuʋɛ, è pu su, è ansansegi ʋu ga. Suvilɛ, è lii la nuɓusɛiti pɔ bɛ, è koto gba vai ɠɛ, mazɔlɔɔ Ɠɔoɠɔ GALAGI ná-ziiɠaawanai lokoleʋea, niizu maanɔɠɔi tɔɔzeiɗa.»"},{"book":"Gaalu Sɛʋɛi","chapter":"17","verse":"12","text":"Aalɔn naa ɠɛɛni, nii Moize boni ma. É ansanse gala liɠii zeɠeni, é ɓizɛ, é li nuɓusɛiti saama. Naazu maanɔɠɔi tɔɔzeini niina ga zeelia nuɓusɛiti ma. É ansansegiti galani, é koto gba vai ɠɛ nuɓusɛiti bɛ."},{"book":"Gaalu Sɛʋɛi","chapter":"17","verse":"13","text":"É loni nuiti saama, niiti ti zaa ɠɛni de na, ta niiti ti ɠɛni vulua, maanɔɠɔi ɓeni."},{"book":"Gaalu Sɛʋɛi","chapter":"17","verse":"14","text":"Nui liegɔi é zaani naama maanɔɠɔi zu, é ɠɛni ga nu waapuugɔ maazu naanigɔ undɔfela (14.700), é ɠula niiti polu, ti undaaʋilini Kolé ná-fai zu."},{"book":"Gaalu Sɛʋɛi","chapter":"17","verse":"15","text":"Aalɔn ɠaleni ma Moize ʋɔ bɛ GALA daaɠomi seɠe ʋɛlɛi laaʋɛ, siɛgi zu maanɔɠɔi ɓeni la."},{"book":"Gaalu Sɛʋɛi","chapter":"17","verse":"16","text":"Ɠɔoɠɔ GALAGI ɓɔɛni Moize ʋɔ, é ɠɛ ma:"},{"book":"Gaalu Sɛʋɛi","chapter":"17","verse":"17","text":"«Devei ve Izilayɛle nuiti zea, ga bolodama ɠundiɠii ɠilagilagi tukpɔi ɠila fe è ya. Tukpɔ puugɔ maazu felegɔ (12) ɠa bolodama ɠundiɠiiti ta fe è ya. È ti ɠilagilagi laaseigi zɛʋɛ ɛsɛ nɔnɔ ma."},{"book":"Gaalu Sɛʋɛi","chapter":"17","verse":"18","text":"Ɗa Aalɔn laaseigi zɛʋɛ Levi ná-bolodai ná-tukpɔi ma, mazɔlɔɔ bolodama ɠundiɠi ɠilagilagi ná-tukpɔi ɠa ɠɛ ná."},{"book":"Gaalu Sɛʋɛi","chapter":"17","verse":"19","text":"Ɗa ti la GALA daaɠomi seɠe ʋɛlɛi wu, zeele woo ɠesui ɠakalaʋɛ, ʋɛ ada ɠɛ ɠomisu ná."},{"book":"Gaalu Sɛʋɛi","chapter":"17","verse":"20","text":"Zunui nii gè yiimazeɠezu la, naa ná-tukpɔi ɠa ʋɔnɔ ba, naa ɠa a kɛ gè Izilayɛle nuiti ta-unsuyelii ɓe, nii ti bosu gòizu yeenɔpɛ wo laalɔɠɔma.»"},{"book":"Gaalu Sɛʋɛi","chapter":"17","verse":"21","text":"Moize naama leveiti feeni Izilayɛle nuiti zea. Bolodama ɠundiɠiiti gilagilagi tukpɔ ɠilagila feeni zea, é ɠɛ ga tukpɔ puugɔ maazu felegɔ (12). Aalɔn ná-tukpɔi ɠɛni tɔnɔiti saama."},{"book":"Gaalu Sɛʋɛi","chapter":"17","verse":"22","text":"Moize ti laani Ɠɔoɠɔ GALAGI ɠaazu, seɠe ʋɛlɛi wu, nii zeele woo ɠesui ɠɛni bu."},{"book":"Gaalu Sɛʋɛi","chapter":"17","verse":"23","text":"Poluma zobui, Moize lɛɛni seɠe ʋɛlɛi wu. É kaani ga Aalɔn ná-tukpɔi, nii é laani Levi ná-bolodai laaseigi zu, é ʋɔnɔni ba, ma ʋuaiti gaaʋuye, gulu waai é ga amandegi, naa ma ɓɔigi ɠɛni ba."},{"book":"Gaalu Sɛʋɛi","chapter":"17","verse":"24","text":"Moize tukpɔi kpein seɠeni ʋolu seɠe ʋɛlɛi wu, Ɠɔoɠɔ GALAGI ɠaazu, é li, é dɛɛ ga Izilayɛle nuiti. Ti naa ɠaani nii kɛai, ɛsɛ ge ná-tukpɔ zeɠeni."},{"book":"Gaalu Sɛʋɛi","chapter":"17","verse":"25","text":"Ɠɔoɠɔ GALAGI ɠɛni Moize ma: «Aalɔn ná-tukpɔi la ʋolu zeele woo ɠesui ɠakalaʋɛ. Toɠa makɛsu ná eɠɛ poogi niiti bɛ, ta ɠɛ ti ɓaka, naa ɠa a kɛ è ti ɓeteʋe unsuyeli lo fai ʋa gàazu, ti ʋa za.»"},{"book":"Gaalu Sɛʋɛi","chapter":"17","verse":"26","text":"Moize kɛɛni ɠana. É Ɠɔoɠɔ GALAGI wooi zoni, eɠɛʋelei naa deveni la."},{"book":"Gaalu Sɛʋɛi","chapter":"17","verse":"27","text":"Izilayɛle nuiti ti ɠɛni Moize ma: «Wɛlɛ, gi loa ya, gá zaazu ɲɛgɛlɛin!"},{"book":"Gaalu Sɛʋɛi","chapter":"17","verse":"28","text":"Nu-o-nu a maaɓuɠa Ɠɔoɠɔ GALAGI ná-seɠe ʋɛlɛ ɲadegai ʋa, naa ɠa zaazu! Zekana gi pɛ gi ɠaaɓelazu la?»"}]}