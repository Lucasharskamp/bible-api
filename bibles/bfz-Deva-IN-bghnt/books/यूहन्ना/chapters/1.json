{"data":[{"book":"यूहन्ना","chapter":"1","verse":"1","text":"सृष्टिया ते पईले वचन था, वचन परमेशरो साथे था और वचन परमेशर था।"},{"book":"यूहन्ना","chapter":"1","verse":"2","text":"येई शुरूओ ते परमेशरो साथे था।"},{"book":"यूहन्ना","chapter":"1","verse":"3","text":"परमेशरे सब कुछ तेसरी जरिए पैदा कित्तेया और जो कुछ पैदा ऊई रा, तिना बीचा ते कोई बी चीज तेसते बिना नि ऊई।"},{"book":"यूहन्ना","chapter":"1","verse":"4","text":"तेसदे जीवन था और से जीवन मांणूआ री जोति थी।"},{"book":"यूहन्ना","chapter":"1","verse":"5","text":"जोति न्हेरे रे चमकदी रई; पर न्हेरा तिजी पाँदे हावी नि ऊई सकेया।"},{"book":"यूहन्ना","chapter":"1","verse":"6","text":"परमेशरे एक माणूं पेजेया, जेसरा नाओं यूहन्ना था।"},{"book":"यूहन्ना","chapter":"1","verse":"7","text":"से तेसा ई जोतिया री गवाई देणे आया, ताकि सब तेसरी बजअ ते विश्वासो रे आओ।"},{"book":"यूहन्ना","chapter":"1","verse":"8","text":"यूहन्ना आपू तो, से जोति नि था, पर तेसा जोतिया री गवाई देणे आयी रा था।"},{"book":"यूहन्ना","chapter":"1","verse":"9","text":"सच्ची जोति जो हर एक मांणूए खे प्रयासा देओई, से आपणे आपू खे दुनिया रे लोका पाँदे प्रकट करने वाल़ी थी।"},{"book":"यूहन्ना","chapter":"1","verse":"10","text":"से दुनिया रे था और दुनिया तेसरे जरिए पैदा ऊई, पर दुनिया रे लोके से नि पछयाणा।"},{"book":"यूहन्ना","chapter":"1","verse":"11","text":"से आपणे कअरे आपणे लोका बीचे आया पर तेसरे आपणेया से नि मानेया।"},{"book":"यूहन्ना","chapter":"1","verse":"12","text":"पर जितणेया से मानेया, तिना खे तिने परमेशरो री ल्वाद ऊणे रा अक्क दित्तेया। मतलब-जो तेसरे नाओं पाँदे विश्वास राखो थे।"},{"book":"यूहन्ना","chapter":"1","verse":"13","text":"सेयो ना तो खूनो ते, ना शरीरो री इच्छा ते, ना मांणूए री इच्छा ते, पर परमेशरो ते पैदा ऊई रे।"},{"book":"यूहन्ना","chapter":"1","verse":"14","text":"और वचन माणूं रे शरीरो रे आया और कृपा और सच्चाईया ते परिपूर्ण ऊई की आसा बीचे डेरा कित्तेया और आसे तेसरी एड़ी महिमा देखी, जेड़ी पिते रे एकलौते री महिमा।"},{"book":"यूहन्ना","chapter":"1","verse":"15","text":"यूहन्ने तेसरे बारे रे गवाई दित्ती और आक्का पाई की बोलेया, “से येईए, जेसरे बारे रे मैं बोलेया कि जो मांते बाद आऊणे लगी रा, से मांते बढ़ी की ए, कऊँकि से मांते पईले था।”"},{"book":"यूहन्ना","chapter":"1","verse":"16","text":"कऊँकि तेसरी कृपा री परिपूर्णता बीचा ते आसा सबी खे आशीषा पाँदे आशीष मिली।"},{"book":"यूहन्ना","chapter":"1","verse":"17","text":"तेबेई परमेशरे बिधान तो मूसे रे जरिए दित्तेया, पर तिने यीशु मसीह रे जरिए कृपा और सच्चाई दखाई।"},{"book":"यूहन्ना","chapter":"1","verse":"18","text":"परमेशर कदी बी किने नि देखेया, केवल एकलौता पुत्रे, जो सच्ची ई आपू परमेशर ए, और जो पिते री गोदा रे ए, तिने ई ये प्रगट कित्तेया कि परमेशर केड़ा ए।"},{"book":"यूहन्ना","chapter":"1","verse":"19","text":"जेबे यहूदी अगुवे यरूशलेम नगरो ते पुरोईत और लेविया खे यूहन्ना ते ये पूछणे खे पेजेया, “तूँ कुण ए?” तो यूहन्ने गवाई दित्ती,"},{"book":"यूहन्ना","chapter":"1","verse":"20","text":"“आऊँ मसीह निए।”"},{"book":"यूहन्ना","chapter":"1","verse":"21","text":"तेबे तिने तेसते पूछेया, “तेबे तूँ कुण ए? क्या तूँ एलिय्याह भविष्यवक्ता ए?” तिने बोलया, “आऊँ निए।” “तेबे तूँ क्या भविष्यबक्ता ए?” तिने बोलेया, “ना।”"},{"book":"यूहन्ना","chapter":"1","verse":"22","text":"तेबे तिने तेसते पूछेया, “तेबे तूँ कुण ए? ताकि आसे आपणे पेजणे वाल़ेया खे जवाब देऊँ, तूँ आपणे बारे रे क्या बोलेया?”"},{"book":"यूहन्ना","chapter":"1","verse":"23","text":"यूहन्ने तिना लोका खे यशायाह भविष्यबक्ते रे वचना रा इस्तेमाल करी की बोलेया, “आऊँ सुणसाण जगा रे एक आक्का पाणे वाल़े री आवाज ए, ताकि तुसे प्रभुए री बाट सीदी करो।”"},{"book":"यूहन्ना","chapter":"1","verse":"24","text":"सेयो फरीसिये री तरफा ते पेजी राखे थे।"},{"book":"यूहन्ना","chapter":"1","verse":"25","text":"तिने तेसते ये सवाल पूछेया, “जे तूँ ना तो मसीह ए, ना एलिय्याह और ना भविष्यबक्ता ए, तो बपतिस्मा कऊँ देआ?”"},{"book":"यूहन्ना","chapter":"1","verse":"26","text":"यूहन्ने तिना सबी खे जबाब दित्तेया, “आऊँ तो पाणिए की बपतिस्मा देऊँआ, पर तुसा बीचे एक मांणू खड़ी रा, जेसखे तुसे नि जाणदे।"},{"book":"यूहन्ना","chapter":"1","verse":"27","text":"मतलब-मांते बाद आऊणे वाल़ा ए, जेसरे जोड़े रे फिथे बी आऊँ खोलणे जोगा निए।”"},{"book":"यूहन्ना","chapter":"1","verse":"28","text":"यो गल्ला यरदन नदिया ते पार बैतनिय्याह गांव रे ऊईया, जेती यूहन्ना लोका खे बपतिस्मा देओ था।"},{"book":"यूहन्ना","chapter":"1","verse":"29","text":"दूजे दिने तिने यीशुए खे आपू गे आऊँदे ऊए देखी की बोलेया, “देखो, ये परमेशरो रा मिन्टू ए, जो दुनिया रे पाप चकी की लयी जाओआ।"},{"book":"यूहन्ना","chapter":"1","verse":"30","text":"ये सेईए, जेसरे बारे रे मैं बोलेया था कि एक मर्द मां पीछे आओआ, जो मांते बी बड़ा ए, कऊँकि से मांते पईले था।"},{"book":"यूहन्ना","chapter":"1","verse":"31","text":"आऊँ तो तेसखे पछयाणुँ नि था कि से मसीह ए, पर आऊँ इजी री खातर पाणिए की बपतिस्मा देंदा ऊआ आया, ताकि से इस्राएलो रे प्रगट ऊई जाओ।”"},{"book":"यूहन्ना","chapter":"1","verse":"32","text":"यूहन्ने ये गवाई दित्ती, “जिंयाँ कबूतर उड़दा ऊआ थाले आओआ तिंयाँ ई तिने पवित्र आत्मा सर्गो ते उतरदे ऊए देखेया। और से तेस पाँदे रूकी गा।"},{"book":"यूहन्ना","chapter":"1","verse":"33","text":"आऊँ तो तेसखे पछयाणुँ नि था, पर जिने आऊँ पाणिए साथे बपतिस्मा देणे खे पेजेया, तिने ई मांगे बोलेया, ‘जेस पाँदे तूँ आत्मा खे उतरदे ऊए और रुकदे ऊए देखेगा, सेई पवित्र आत्मा ते बपतिस्मा देणे वाल़ा ए।’"},{"book":"यूहन्ना","chapter":"1","verse":"34","text":"मैं से देखेया और आँऊ तुसा खे सच-सच बोलूँआ कि येई परमेशरो रा पुत्र ए।”"},{"book":"यूहन्ना","chapter":"1","verse":"35","text":"दूजे दिने फेर यूहन्ना और तेसरे चेलेया बीचा ते दो जणे खड़ी रे थे।"},{"book":"यूहन्ना","chapter":"1","verse":"36","text":"और तिने यीशुए खे, जो जाणे लगी रा था, देखी की बोलेया, “देखो, ये तो परमेशरो रा मिन्टू ए।”"},{"book":"यूहन्ना","chapter":"1","verse":"37","text":"तेबे सेयो दोनो चेले तेसते ये सुणी की यीशुए पीछे चली पड़े।"},{"book":"यूहन्ना","chapter":"1","verse":"38","text":"यीशुए तिना खे आऊँदे ऊए देखी की पीछे मुड़ी की बोलेया, “तुसे केसखे लगी रे टोल़ने?” तिने तिना खे बोलेया “ओ गुरू! तुसे केयी रओए?”"},{"book":"यूहन्ना","chapter":"1","verse":"39","text":"यीशुए बोलेया, “चलोगे तो देखी लओगे।” तेबे तिने आयी की तिना रे रणे री जगा देखी और तेस दिने तिना साथे ई रये और ये दोपईरो ते बाद तकरीबन चार बजे रे करीब था।"},{"book":"यूहन्ना","chapter":"1","verse":"40","text":"तिना दूँईं बीचा ते, जो यूहन्ने री गल्ल सुणी की तिना पीछे आए थे तिना बीचा ते एक शमौन पतरसो रा पाई अन्द्रियास था।"},{"book":"यूहन्ना","chapter":"1","verse":"41","text":"तिने पईले आपणे सके पाई शमौनो खे मिली की बोलेया, “आसा खे ख्रीस्ट, मतलब मसीह, मिली गा।”"},{"book":"यूहन्ना","chapter":"1","verse":"42","text":"अन्द्रियास तेसखे यीशुए गे ल्याया, यीशुए तेसखे देखी की बोलेया, “तूँ यूहन्ने रा पाऊ शमौन ए, तूँ कैफा नाओं ते जाणेया जाणा,” या पतरस जेतेरा मतलब पात्थर ऊणा।"},{"book":"यूहन्ना","chapter":"1","verse":"43","text":"दूजे दिने यीशुए गलील प्रदेशो खे जाणा चाया। जेबे फिलिप्पुस तिना खे मिलेया तो तेसखे बोलेया, “मां पीछे आईजा।”"},{"book":"यूहन्ना","chapter":"1","verse":"44","text":"फिलिप्पुस, अन्द्रियास और पतरसो रे नगर बैतसैदा रा रणे वाल़ा था।"},{"book":"यूहन्ना","chapter":"1","verse":"45","text":"फिलिप्पुसे नतनएलो ते मिली की बोलेया, “जेसरे बारे रे मूसे बिधानो रे और भविष्यबक्ते बोली राखेया, से आसा खे मिली गा रा, से यूसुफो रा पाऊ यीशु नासरी ए।”"},{"book":"यूहन्ना","chapter":"1","verse":"46","text":"नतनएले तेसखे बोलेया, “क्या कोई खरी चीज बी नासरतो ते निकल़ी सकोई?” फिलिप्पुसे तेसखे बोलेया, “चली की देखी लो।”"},{"book":"यूहन्ना","chapter":"1","verse":"47","text":"यीशुए नतनएलो खे आपू गे आऊँदे ऊए देखी की तेसरे बारे रे बोलेया, “देखो, ये सच्ची इस्राएली ए, एसरे कोई कपट निए।”"},{"book":"यूहन्ना","chapter":"1","verse":"48","text":"नतनएले तिना खे बोलेया, “तूँ माखे किंयाँ जाणेया?” यीशुए तेसखे जवाब दित्तेया, “इजी ते पईले फिलिप्पुसे तूँ बुलाया, जेबे तूँ दाऊगल़े रे डाल़ो निठे था, तेबे मैं तूँ देखेया था।”"},{"book":"यूहन्ना","chapter":"1","verse":"49","text":"नतनएले तिना खे जवाब दित्तेया, “ओ गुरू! तूँ परमेशरो रा पुत्र ए, तूँ इस्राएलो रा महाराजा ए।”"},{"book":"यूहन्ना","chapter":"1","verse":"50","text":"यीशुए तेसखे उतर दित्तेया, “मैं जो ताखे बोलेया कि मैं तूँ दाऊगल़े रे डाल़ो निठे देखेया, क्या तूँ तेबेई विश्वास करेया? तां इजी ते बी बड़े-बड़े काम देखणे।”"},{"book":"यूहन्ना","chapter":"1","verse":"51","text":"फेर तेसखे बोलेया, “आऊँ ताखे सच-सच बोलूँआ कि तां स्वर्ग खुलेया रा और परमेशरो रे स्वर्गदूत माणूं रे पुत्रो पाँदे उतरदे और ऊबे जांदे ऊए देखणे।”"}]}