{"data":[{"book":"LUKA","chapter":"5","verse":"1","text":"Zua dimwe Yesu kakala yemile hamgwazo wa Idilamba da Genesaleti. Wanhu wakala wokiibabanika wokwenhuka behi na heyo kutegeleza mbuli za Mulungu."},{"book":"LUKA","chapter":"5","verse":"2","text":"Kazona ngalawa mbili mulugigo lwa idilamba, zikigwe haja na waloa somba, wakalile wosuluza nhando zao."},{"book":"LUKA","chapter":"5","verse":"3","text":"Yesu kengila mngalawa imwe ikalile ya Simoni, kamulongela Simoni yaikwenhuse hamwande, hatalitali na ulugigo lwa idilamba. Yesu kakala mngalawa yowafundiza wanhu bwando."},{"book":"LUKA","chapter":"5","verse":"4","text":"Viyeshile kulonga kamulongela Simoni, “Kwenhusa ingalawa hamwande hana ididindi da idilamba, na gweye na wayago tandeni nhando zenu muloe somba.”"},{"book":"LUKA","chapter":"5","verse":"5","text":"Simoni kamulongela, “Mndewa, tugonelela tuloa somba hatupatile kinhu, ila kwavija gweye kulonga, nozitanda nhando.”"},{"book":"LUKA","chapter":"5","verse":"6","text":"Viwazitandile izinhando, wonza somba bwando, na nhando zao zisonga kukanhika."},{"book":"LUKA","chapter":"5","verse":"7","text":"Wawakema wayao wakalile mngalawa iyagwe weze kuwataza. Weza wamemeza somba ngalawa zose mbili, avo ngalawa zikala mmabehi kudidimila mmazi."},{"book":"LUKA","chapter":"5","verse":"8","text":"Simoni Petulo viyagonile gaja, kafugama mavindi haulongozi wa Yesu, yolonga, “Mndewa, sambiung'hwenhukile kwavija nie nna vilozo!”"},{"book":"LUKA","chapter":"5","verse":"9","text":"Simoni na wayage wose wakanganya avija viwonzile somba bwando kamba vija."},{"book":"LUKA","chapter":"5","verse":"10","text":"Yakobo na Yohana wanage Zebedayo, wakalile waloa somba wayage Simoni, vivija wakanganya. Yesu kamulongela Simoni, “Sambiudumbe, kusongela lelo kowa muloa wanhu.”"},{"book":"LUKA","chapter":"5","verse":"11","text":"Wazikwekwesa zingalawa wazika mumgwazo wa idilamba, waleka gose wamkweleleza Yesu."},{"book":"LUKA","chapter":"5","verse":"12","text":"Yesu viyakalile mdiwambo dimwe da hiko, kaiting'hana na mbigalo imwe yakalile na dikulu lukuli lugima. Viyamonile Yesu, kafugama mavindi, kamulongela mkuiyalala, “Mndewa, uhalonda, kodaha kunihonya.”"},{"book":"LUKA","chapter":"5","verse":"13","text":"Yesu kagolosa mkono wake kamkwasa yolonga, “Nolonda, hona!” Kipigiti kikija kahona utamu wa dikulu."},{"book":"LUKA","chapter":"5","verse":"14","text":"Abaho, Yesu kamulagiza yolonga, “Sambiumulongele munhu yoyose, ila genda dimwe kwa dimwe ha mkulu wa nhambiko yakulole goya, abaho, ukalave nhosa kamba Musa vayalagize, giladi iwe usindila mwa wanhu wose kamba kuhona.”"},{"book":"LUKA","chapter":"5","verse":"15","text":"Ila mbuli za Yesu zibanza kwenela muisi yose, wanhu bwando weza kumtegeleza na kuhonyigwa vitamu vao."},{"book":"LUKA","chapter":"5","verse":"16","text":"Ila Yesu mianza bwando kakala yonyelenhuka yochola hanhu halibule wanhu kutambika."},{"book":"LUKA","chapter":"5","verse":"17","text":"Zua dimwe Yesu kakala yofundiza. Mafalisayo na wafundiza Malagizo ga Musa, walawile m'viwambo vose va Galilaya, Yudea na kulawa Yelusalemu, wakala baho. Mhiko za Mndewa zikala na heyo, avo kawahonya watamu."},{"book":"LUKA","chapter":"5","verse":"18","text":"Baho weza wanhu wampapile munhu yaholole mulusazi, wageza kumwingiza mng'anda wamwike haulongozi wa Yesu."},{"book":"LUKA","chapter":"5","verse":"19","text":"Avija wanhu viwakalile wamemile hawadahile kumwingiza mng'anda. Avo wampapa, wamgala uchana mkiswili, wafumula usoti, wamuhumulusa hamoja na lusazi lwake, na kumwika hagatigati ya ididale da wanhu haulongozi wa Yesu."},{"book":"LUKA","chapter":"5","verse":"20","text":"Yesu viyonile avija viwakalile na nhamanila ng'hulu, kamulongela ija imunhu, “Mbwiga, vilozo vako vigeligwa kumgongo.”"},{"book":"LUKA","chapter":"5","verse":"21","text":"Wafundiza Malagizo ga Musa na Mafalisayo wasonga kukiiuza, “Iyo yalihi yofukula? Mulungu yeiyeka yodaha kugela kumgongo vilozo va wanhu!”"},{"book":"LUKA","chapter":"5","verse":"22","text":"Ila Yesu kazitanga ngelegeza zao, kawauza, “Habali mgelegeza mbuli kamba azo?"},{"book":"LUKA","chapter":"5","verse":"23","text":"Dilihi dibuhile ng'hani, kulonga, ‘Vilozo vako vigeligwa kumgongo,’ ama kulonga, ‘Ima wima utembele’?"},{"book":"LUKA","chapter":"5","verse":"24","text":"Nolonda m'vitange kamba, nie, Mwana wa Munhu, nna udaho wa kuvigela kumgongo vilozo va wanhu muisi.” Abaho kamulongela ija imunhu yaholole, “Ima wima, papa lusazi lwako, uchole ukae yako.”"},{"book":"LUKA","chapter":"5","verse":"25","text":"Baho ija imunhu kema wima hameso gao wose, kasola lusazi lwake lwayakalile yaluwasile, kachola ukae yake kuno yomuyenzi Mulungu."},{"book":"LUKA","chapter":"5","verse":"26","text":"Wanhu wose wakanganya, kuno wona bwembwe, wamuyenzi Mulungu, wolonga, “Lelo tona mbuli za mkanganyo!”"},{"book":"LUKA","chapter":"5","verse":"27","text":"Viyeshile kutenda higo, Yesu kalawa hanze, kamona muwila kodi imwe yokemigwa Lawi, yakalile muna ing'anda yake ya kulihila kodi. Yesu kamulongela, “Ng'holeleza.”"},{"book":"LUKA","chapter":"5","verse":"28","text":"Na heyo kenuka, kaleka gose, kamkoleleza."},{"book":"LUKA","chapter":"5","verse":"29","text":"Abaho, Lawi kamtendela lusona lukulu ng'hani Yesu mng'anda yake, na dale kulu da wawila kodi na wanhu wayagwe wakala woja na heyo."},{"book":"LUKA","chapter":"5","verse":"30","text":"Mafalisayo na wafundiza Malagizo ga Musa wakalile mdidale jao wawatwanganikila wanahina wa Yesu, wouza, “Habali moja na kung'wa na wawila kodi na watenda vilozo wayagwe?”"},{"book":"LUKA","chapter":"5","verse":"31","text":"Yesu kedika kalonga, “Wanhu wagima hawamulonda mganga, ila waja wali watamu wawo womulonda."},{"book":"LUKA","chapter":"5","verse":"32","text":"Sizile kuwakema wanhu walibule vilozo, ila wanhu wali na vilozo waleke vilozo vao.”"},{"book":"LUKA","chapter":"5","verse":"33","text":"Wanhu wamulongela Yesu, “Wanahina wa Yohana M'batiza wofunga mianza bwando na kutambika, na wanahina wa Mafalisayo wotenda vivo. Ila wanahina zako woja na kung'wa.”"},{"book":"LUKA","chapter":"5","verse":"34","text":"Yesu kawalongela, “Mokwagiza modaha kuwatenda wambwiga za mulawilamhambe wafunge kipigiti mulawilamhambe yang'hali hamoja nawo?"},{"book":"LUKA","chapter":"5","verse":"35","text":"Ila kipigiti chovika avija mulawilamhambe vondayasegezigwe hamwao, aho baho vondawafunge.”"},{"book":"LUKA","chapter":"5","verse":"36","text":"Vivija Yesu kawalongela hala dino. “Haduhu munhu yokanha kidanga cha kivalo cha sambi na kukigela mkivalo cha mwaka. Kamba yahatenda avo, kokidega ikivalo cha sambi, na acho ikidanga cha ikivalo cha sambi hakilumba mkivalo cha mwaka."},{"book":"LUKA","chapter":"5","verse":"37","text":"Vivija wanhu hawagela divai ya sambi muna vibuyu va umwaka vitendigwe na kwembe, kwavija ija idivai ya sambi yovitula ivibuyu vitendigwe na kwembe, avo idivai yokwitika na vibuyu vitendigwe na kwembe vobanangika."},{"book":"LUKA","chapter":"5","verse":"38","text":"Vilumbaga, divai ya sambi igeligwe muna vibuyu va sambi vitendigwe na kwembe."},{"book":"LUKA","chapter":"5","verse":"39","text":"Na haduhu munhu yolondaga divai ya sambi kuno yeshile kung'wa divai ya mwaka, mana kolonga, ‘Ya mwaka ibanza kunoga.’ ”"}]}