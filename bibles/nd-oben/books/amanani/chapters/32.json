{"data":[{"book":"AmaNani","chapter":"32","verse":"1","text":"AbakoRubheni labakoGadi ababelemihlambi emikhulu yenkomo leyezimvu babona ukuthi amadlelo emangweni weJazeri leGiliyadi ayemahle ezifuyweni."},{"book":"AmaNani","chapter":"32","verse":"2","text":"Ngakho baya kuMosi laku-Eliyazari umphristi lakubakhokheli babantu, bathi,"},{"book":"AmaNani","chapter":"32","verse":"3","text":"“Umhlaba we-Atharothi, leDibhoni, leJazeri, leNimra, leHeshibhoni, le-Eliyale, leSebhami, leNebho kanye leBheyoni,"},{"book":"AmaNani","chapter":"32","verse":"4","text":"uThixo awunqoba phambi kwabako-Israyeli, ngumhlaba olungele izifuyo, njalo thina nceku zenu silezifuyo.”"},{"book":"AmaNani","chapter":"32","verse":"5","text":"Basebesithi, “Nxa sifumene umusa emehlweni enu, lelilizwe aliphiwe izinceku zenu libe yisabelo sethu. Lingenzi ukuba sichaphe uJodani.”"},{"book":"AmaNani","chapter":"32","verse":"6","text":"UMosi wabuza abakoGadi labakoRubheni wathi, “Kambe lingahlala lapha amanye amadoda akini esiya empini na?"},{"book":"AmaNani","chapter":"32","verse":"7","text":"Kungani lithelela abako-Israyeli ukwesaba ukuchaphela elizweni abaliphiwa nguThixo na?"},{"book":"AmaNani","chapter":"32","verse":"8","text":"Yikho lokhu okwenziwa ngoyihlo ekubathumeni kwami besuka eKhadeshi Bhaneya ukuyahlola ilizwe."},{"book":"AmaNani","chapter":"32","verse":"9","text":"Bathi sebehambe baze bayafika eSigodini sase-Eshikholi balibona ilizwe, bathelela abako-Israyeli ukwesaba ukungena elizweni abaliphiwa nguThixo."},{"book":"AmaNani","chapter":"32","verse":"10","text":"Ulaka lukaThixo lwaqubuka ngalolosuku waze wenza lesisifungo."},{"book":"AmaNani","chapter":"32","verse":"11","text":"‘Ngenxa yokuthi abangilandelanga ngezinhliziyo zabo ezipheleleyo, kakho loyedwa emadodeni wonke aleminyaka engamatshumi amabili kusiya phezulu okuzalwa kwabavela eGibhithe ozabona ilizwe engalithembisa u-Abhrahama, u-Isaka loJakhobe ngesifungo,"},{"book":"AmaNani","chapter":"32","verse":"12","text":"kakho loyedwa ngaphandle kukaKhalebi indodana kaJefune umKhenizi kanye loJoshuwa indodana kaNuni, ngoba laba balandela uThixo ngezinhliziyo ezipheleleyo.’"},{"book":"AmaNani","chapter":"32","verse":"13","text":"Ulaka lukaThixo lwavutha wabazondela abako-Israyeli njalo wabenza bantula enkangala okweminyaka engamatshumi amane, kwaze kwaphela bonke abentanga yalabo ababonile phambi kukaThixo."},{"book":"AmaNani","chapter":"32","verse":"14","text":"Khathesi nanku-ke lina, nzalo yezoni, selimi endaweni yaboyihlo libangela ukuthi uThixo athukuthelele abako-Israyeli ngamandla."},{"book":"AmaNani","chapter":"32","verse":"15","text":"Nxa lingala ukumlandela, uThixo uzaphinde atshiye bonke lababantu bakhe enkangala, njalo kuzabe kuyini elibangele incithakalo yabo.”"},{"book":"AmaNani","chapter":"32","verse":"16","text":"Ngakho beza kuye bathi, “Sifuna ukwakha izibaya zezifuyo zethu njalo sakhele omkethu labantwabethu amadolobho."},{"book":"AmaNani","chapter":"32","verse":"17","text":"Kodwa thina sesilungele ukuzihlomisa ukuze sikhokhele abako-Israyeli size siyebafikisa endaweni yabo. Kunjalo-nje omkethu labantwabethu bazasala emadolobheni avikelekileyo, ukuze bangahlaselwa ngabanikazi balelolizwe."},{"book":"AmaNani","chapter":"32","verse":"18","text":"Kasiyikubuyela kweyethu imizi wonke owako-Israyeli aze azuze isabelo sakhe."},{"book":"AmaNani","chapter":"32","verse":"19","text":"Thina kasiyikuzuza isabelo kanye labo ngale kweJodani, ngoba esethu isabelo sisithole ngapha ngempumalanga kweJodani.”"},{"book":"AmaNani","chapter":"32","verse":"20","text":"Ngakho uMosi wathi kubo, “Nxa lizakwenza lokhu, lizihlomisele ukuhlasela phambi kukaThixo,"},{"book":"AmaNani","chapter":"32","verse":"21","text":"njalo nxa lonke lizahamba lihlomile ngale kweJodani phambi kukaThixo aze adudule izitha phambi kwakhe,"},{"book":"AmaNani","chapter":"32","verse":"22","text":"kuthi nxa ilizwe selinqotshiwe phambi kukaThixo selingaphenduka njalo liyabe selikhululekile emlandwini wenu kuThixo laku-Israyeli. Ngalokho-ke lelilizwe lizakuba yisabelo senu phambi kukaThixo."},{"book":"AmaNani","chapter":"32","verse":"23","text":"Kodwa lingehluleka ukwenza lokhu, lizabe lonile phambi kukaThixo; njalo yazini ukuthi isono senu sizalifumana."},{"book":"AmaNani","chapter":"32","verse":"24","text":"Yakhelani abesifazane benu labantwabenu amadolobho, njalo lakhele izifuyo zenu izibaya, kodwa yenzani lokho elikuthembisileyo.”"},{"book":"AmaNani","chapter":"32","verse":"25","text":"AbakoGadi labakoRubheni bathi kuMosi, “Thina izinceku zakho sizakwenza njengokulaya kwenkosi yethu."},{"book":"AmaNani","chapter":"32","verse":"26","text":"Abantwabethu labomkethu, imihlambi yezimvu zethu leyenkomo zethu kuzasala lapha emadolobheni aseGiliyadi."},{"book":"AmaNani","chapter":"32","verse":"27","text":"Kodwa thina zinceku zakho, yonke indoda ehlomele ukuhlasela, izachapha iyekulwa phambi kukaThixo, njengokutsho kwenkosi yethu.”"},{"book":"AmaNani","chapter":"32","verse":"28","text":"UMosi wasekhupha ilizwi lesiqondiso ngabo ku-Eliyazari umphristi lakuJoshuwa indodana kaNuni kanye lakulabo abazinhloko zezimuli zezizwana zako-Israyeli."},{"book":"AmaNani","chapter":"32","verse":"29","text":"Wathi kubo, “Nxa abakoGadi labakoRubheni, wonke amadoda ayabe ehlomele ukuhlasela, angachaphela ngale kweJodani kunye lani phambi kukaThixo, kube sekusithi nxa ilizwe selinqotshiwe phambi kwenu banikeni ilizwe laseGiliyadi libe yisabelo sabo."},{"book":"AmaNani","chapter":"32","verse":"30","text":"Kodwa nxa bengachaphanga lani behlomile, kumele bemukele isabelo sabo kunye lani eKhenani.”"},{"book":"AmaNani","chapter":"32","verse":"31","text":"AbakoGadi labakoRubheni baphendula bathi, “Izinceku zakho zizakwenza okutshiwo nguThixo."},{"book":"AmaNani","chapter":"32","verse":"32","text":"Sizachaphela ngale phambi kukaThixo singene eKhenani sihlomile, kodwa ilifa eliyisabelo sethu lizakuba nganeno kweJodani.”"},{"book":"AmaNani","chapter":"32","verse":"33","text":"Ngakho uMosi wasenika abakoGadi, labakoRubheni kanye lengxenye yesizwana sakoManase indodana kaJosefa umbuso kaSihoni inkosi yama-Amori kanye lombuso ka-Ogi inkosi yaseBhashani, ilizwe lonke kanye lamadolobho alo kanye lamazwe ayebagqagqele."},{"book":"AmaNani","chapter":"32","verse":"34","text":"AbakoGadi bakha iDibhoni, i-Atharothi, i-Aroweri,"},{"book":"AmaNani","chapter":"32","verse":"35","text":"i-Athirothi-Shofani, iJazeri, iJogibheha,"},{"book":"AmaNani","chapter":"32","verse":"36","text":"iBhethi-Nimra kanye leBhethi-Harani aba ngamadolobho ahonqolozelwe ngemithangala, njalo bakha lezibaya zemihlambi yezifuyo zabo."},{"book":"AmaNani","chapter":"32","verse":"37","text":"Kanti-ke abakoRubheni bakha kakutsha iHeshibhoni, i-Eliyale kanye leKhiriyathayimi,"},{"book":"AmaNani","chapter":"32","verse":"38","text":"kanye lokwakha iNebho kanye leBhali-Meyoni (la amabizo aguqulwa) leSibhima. Betha amadolobho abawakha kutsha amabizo."},{"book":"AmaNani","chapter":"32","verse":"39","text":"Izizukulwane zikaMakhiri indodana kaManase zaya eGiliyadi, zalithumba njalo zaxotsha ama-Amori ayekulelolizwe."},{"book":"AmaNani","chapter":"32","verse":"40","text":"Ngakho uMosi wapha elaseGiliyadi kumaMakhiri, izizukulwane zikaManase, basebehlala khona."},{"book":"AmaNani","chapter":"32","verse":"41","text":"UJayiri, umzukulu kaManase, wathumba imizi yabo wayibiza ngokuthi yiHarothi Jayiri."},{"book":"AmaNani","chapter":"32","verse":"42","text":"Kanti uNobha wathumba iKhenathi kanye lemizi eyigqagqeleyo njalo wayetha ibizo lakhe wathi yiNobha."}]}