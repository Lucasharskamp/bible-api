{"data":[{"book":"Jesaja","chapter":"7","verse":"1","text":"In de tijd, dat Achaz, de zoon van Jotam, zoon van Ozias, over Juda regeerde, trok Resin, de koning van Aram, met Pekach, den zoon van Remaljáhoe en koning van Israël, tegen Jerusalem op, om het te belegeren. Ze hebben het niet kunnen overwinnen."},{"book":"Jesaja","chapter":"7","verse":"2","text":"Toen men het huis van David berichtte, dat Aram zich met Efraïm had verbonden, beefde zijn hart en dat van zijn volk, zoals de bomen in het woud door stormvlagen trillen."},{"book":"Jesaja","chapter":"7","verse":"3","text":"Maar Jahweh sprak tot Isaias: Ga met uw zoon “Een-rest-bekeert-zich” naar de monding van het kanaal in de Bovenvijver, op de weg naar het Blekersveld, om Achaz daar te ontmoeten."},{"book":"Jesaja","chapter":"7","verse":"4","text":"Ge moet hem zeggen: Blijf kalm en wees niet bang, En laat uw hart niet ontsteld worden Voor die twee stompen rokend brandhout, Voor de woede van Resin van Aram en den zoon van Remaljáhoe:"},{"book":"Jesaja","chapter":"7","verse":"5","text":"Omdat Aram kwaad tegen u smeedt Met Efraïm en den zoon van Remaljáhoe, en zegt:"},{"book":"Jesaja","chapter":"7","verse":"6","text":"Laat ons naar Juda trekken, het benauwen, overmeesteren, En het den zoon van Tabeël tot koning geven!"},{"book":"Jesaja","chapter":"7","verse":"7","text":"Want dit zegt Jahweh, de Heer: Het zal niet gebeuren, het zal niet bestaan!"},{"book":"Jesaja","chapter":"7","verse":"8","text":"Want het hoofd van Aram is Damascus, Het hoofd van Damascus is Resin,"},{"book":"Jesaja","chapter":"7","verse":"9","text":"Het hoofd van Efraïm is Samaria, Het hoofd van Samaria de zoon van Remaljáhoe: Over vijf en zestig jaar is Efraïm verwoest en ontvolkt: Vertrouwt ge het niet, dan houdt ge het niet!"},{"book":"Jesaja","chapter":"7","verse":"10","text":"En Isaias vervolgde tot Achaz:"},{"book":"Jesaja","chapter":"7","verse":"11","text":"Vraag een teken van Jahweh, uw God: diep in het dodenrijk, of hoog aan de hemel."},{"book":"Jesaja","chapter":"7","verse":"12","text":"Maar Achaz zeide: Ik zal er geen vragen, en Jahweh niet tarten."},{"book":"Jesaja","chapter":"7","verse":"13","text":"Toen sprak hij: Luister dan, huis van David! Is het u niet genoeg, mensen ongeduldig te maken, dat gij ook het geduld van mijn God op de proef stelt?"},{"book":"Jesaja","chapter":"7","verse":"14","text":"Daarom geeft de Heer zelf u een teken: Zie, de maagd zal ontvangen, en een zoon baren; zij zal hem noemen: “God-met-ons”."},{"book":"Jesaja","chapter":"7","verse":"15","text":"Stremsel van melk en wilde honing zal hij eten, totdat hij het kwade weet te verwerpen, en het goede te kiezen."},{"book":"Jesaja","chapter":"7","verse":"16","text":"Maar voordat de knaap het kwade weet te verwerpen en het goede te kiezen, zal het land ontvolkt zijn, waarvan gij de twee koningen vreest."},{"book":"Jesaja","chapter":"7","verse":"17","text":"Jahweh zal dagen doen komen Over u en uw volk En over het huis van uw vader, Zoals er nog nooit zijn geweest, Sinds Efraïm afviel van Juda: “Den koning van Assjoer!”"},{"book":"Jesaja","chapter":"7","verse":"18","text":"Op die dag fluit Jahweh de muskieten Van de verre stromen van Egypte bijeen, Met de wespen uit het land van Assjoer."},{"book":"Jesaja","chapter":"7","verse":"19","text":"Ze komen en strijken in drommen neer In de kloven der dalen, in de spleten der rotsen, Op alle struiken en dreven."},{"book":"Jesaja","chapter":"7","verse":"20","text":"Op die dag scheert de Heer Met een mes, dat Hij huurt Aan de overkant van de Eufraat: “Den koning van Assjoer”, De hoofd- en schaamharen af, En de baard neemt Hij weg."},{"book":"Jesaja","chapter":"7","verse":"21","text":"Op die dag zal een ieder Een koetje en een paar geiten houden,"},{"book":"Jesaja","chapter":"7","verse":"22","text":"En van de melk, die overschiet, Het stremsel gebruiken. Ja, men zal stremsel van melk en wilde honing moeten eten, Iedereen, die overblijft in het land."},{"book":"Jesaja","chapter":"7","verse":"23","text":"Op die dag zal iedere plek, Waar duizend wijnstokken stonden, En die duizend sikkels kostte, Bedekt zijn met doornen en distels."},{"book":"Jesaja","chapter":"7","verse":"24","text":"Enkel met pijlen en boog Trekt men daar rond. Ja het hele land zal bedekt zijn met doornen en distels,"},{"book":"Jesaja","chapter":"7","verse":"25","text":"En alle bergen, die met de spade werden bewerkt. Men zal er niet heengaan Uit vrees voor de doornen en distels; Ze zullen enkel nog dienen, om er het vee in te jagen, En door de schapen te worden vertrapt."}]}