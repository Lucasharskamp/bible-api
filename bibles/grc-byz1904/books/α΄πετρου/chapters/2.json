{"data":[{"book":"Α΄ ΠΕΤΡΟΥ","chapter":"2","verse":"1","text":"Ἀποθέμενοι οὖν πᾶσαν κακίαν καὶ πάντα δόλον καὶ ὑποκρίσεις καὶ φθόνους καὶ πάσας καταλαλιάς,"},{"book":"Α΄ ΠΕΤΡΟΥ","chapter":"2","verse":"2","text":"ὡς ἀρτιγέννητα βρέφη τὸ λογικὸν ἄδολον γάλα ἐπιποθήσατε, ἵνα ἐν αὐτῷ αὐξηθῆτε [εἰς σωτηρίαν],"},{"book":"Α΄ ΠΕΤΡΟΥ","chapter":"2","verse":"3","text":"εἴπερ ἐγεύσασθε ὅτι χρηστὸς ὁ Κύριος."},{"book":"Α΄ ΠΕΤΡΟΥ","chapter":"2","verse":"4","text":"Πρὸς ὃν προσερχόμενοι, λίθον ζῶντα, ὑπὸ ἀνθρώπων μὲν ἀποδεδοκιμασμένον, παρὰ δὲ Θεῷ ἐκλεκτόν, ἔντιμον,"},{"book":"Α΄ ΠΕΤΡΟΥ","chapter":"2","verse":"5","text":"καὶ αὐτοὶ ὡς λίθοι ζῶντες οἰκοδομεῖσθε οἶκος πνευματικός, ἱεράτευμα ἅγιον, ἀνενέγκαι πνευματικὰς θυσίας εὐπροσδέκτους τῷ Θεῷ διὰ Ἰησοῦ Χριστοῦ·"},{"book":"Α΄ ΠΕΤΡΟΥ","chapter":"2","verse":"6","text":"διότι περιέχει ἐν τῇ γραφῇ· ἰδοὺ τίθημι ἐν Σιὼν λίθον ἀκρογωνιαῖον, ἐκλεκτόν, ἔντιμον, καὶ ὁ πιστεύων ἐπ᾽ αὐτῷ οὐ μὴ καταισχυνθῇ."},{"book":"Α΄ ΠΕΤΡΟΥ","chapter":"2","verse":"7","text":"ὑμῖν οὖν ἡ τιμὴ τοῖς πιστεύουσιν, ἀπειθοῦσι δὲ λίθον ὃν ἀπεδοκίμασαν οἱ οἰκοδομοῦντες, οὗτος ἐγενήθη εἰς κεφαλὴν γωνίας καὶ λίθος προσκόμματος καὶ πέτρα σκανδάλου."},{"book":"Α΄ ΠΕΤΡΟΥ","chapter":"2","verse":"8","text":"οἳ προσκόπτουσι τῷ λόγῳ ἀπειθοῦντες, εἰς ὃ καὶ ἐτέθησαν."},{"book":"Α΄ ΠΕΤΡΟΥ","chapter":"2","verse":"9","text":"ὑμεῖς δὲ γένος ἐκλεκτόν, βασίλειον ἱεράτευμα, ἔθνος ἅγιον, λαὸς εἰς περιποίησιν, ὅπως τὰς ἀρετὰς ἐξαγγείλητε τοῦ ἐκ σκότους ὑμᾶς καλέσαντος εἰς τὸ θαυμαστὸν αὐτοῦ φῶς·"},{"book":"Α΄ ΠΕΤΡΟΥ","chapter":"2","verse":"10","text":"οἵ ποτε οὐ λαός, νῦν δὲ λαὸς Θεοῦ, οἱ οὐκ ἠλεημένοι, νῦν δὲ ἐλεηθέντες."},{"book":"Α΄ ΠΕΤΡΟΥ","chapter":"2","verse":"11","text":"Ἀγαπητοί, παρακαλῶ ὡς παροίκους καὶ παρεπιδήμους, ἀπέχεσθε τῶν σαρκικῶν ἐπιθυμιῶν, αἵτινες στρατεύονται κατὰ τῆς ψυχῆς,"},{"book":"Α΄ ΠΕΤΡΟΥ","chapter":"2","verse":"12","text":"τὴν ἀναστροφὴν ὑμῶν ἔχοντες καλὴν ἐν τοῖς ἔθνεσιν, ἵνα ἐν ᾧ καταλαλοῦσιν ὑμῶν ὡς κακοποιῶν, ἐκ τῶν καλῶν ἔργων ἐποπτεύσαντες δοξάσωσι τὸν Θεὸν ἐν ἡμέρᾳ ἐπισκοπῆς."},{"book":"Α΄ ΠΕΤΡΟΥ","chapter":"2","verse":"13","text":"Ὑποτάγητε οὖν πάσῃ ἀνθρωπίνῃ κτίσει διὰ τὸν Κύριον, εἴτε βασιλεῖ, ὡς ὑπερέχοντι,"},{"book":"Α΄ ΠΕΤΡΟΥ","chapter":"2","verse":"14","text":"εἴτε ἡγεμόσιν, ὡς δι᾽ αὐτοῦ πεμπομένοις εἰς ἐκδίκησιν [μὲν] κακοποιῶν, ἔπαινον δὲ ἀγαθοποιῶν·"},{"book":"Α΄ ΠΕΤΡΟΥ","chapter":"2","verse":"15","text":"ὅτι οὕτως ἐστὶ τὸ θέλημα τοῦ Θεοῦ, ἀγαθοποιοῦντας φιμοῦν τὴν τῶν ἀφρόνων ἀνθρώπων ἀγνωσίαν·"},{"book":"Α΄ ΠΕΤΡΟΥ","chapter":"2","verse":"16","text":"ὡς ἐλεύθεροι, καὶ μὴ ὡς ἐπικάλυμμα ἔχοντες τῆς κακίας τὴν ἐλευθερίαν, ἀλλ᾽ ὡς δοῦλοι Θεοῦ."},{"book":"Α΄ ΠΕΤΡΟΥ","chapter":"2","verse":"17","text":"πάντας τιμήσατε, τὴν ἀδελφότητα ἀγαπᾶτε, τὸν Θεὸν φοβεῖσθε, τὸν βασιλέα τιμᾶτε."},{"book":"Α΄ ΠΕΤΡΟΥ","chapter":"2","verse":"18","text":"Οἱ οἰκέται ὑποτασσόμενοι ἐν παντὶ φόβῳ τοῖς δεσπόταις, οὐ μόνον τοῖς ἀγαθοῖς καὶ ἐπιεικέσιν, ἀλλὰ καὶ τοῖς σκολιοῖς."},{"book":"Α΄ ΠΕΤΡΟΥ","chapter":"2","verse":"19","text":"τοῦτο γὰρ χάρις, εἰ διὰ συνείδησιν Θεοῦ ὑποφέρει τις λύπας, πάσχων ἀδίκως."},{"book":"Α΄ ΠΕΤΡΟΥ","chapter":"2","verse":"20","text":"ποῖον γὰρ κλέος, εἰ ἁμαρτάνοντες καὶ κολαφιζόμενοι ὑπομενεῖτε; ἀλλ᾽ εἰ ἀγαθοποιοῦντες καὶ πάσχοντες ὑπομενεῖτε, τοῦτο χάρις παρὰ Θεῷ."},{"book":"Α΄ ΠΕΤΡΟΥ","chapter":"2","verse":"21","text":"εἰς τοῦτο γὰρ ἐκλήθητε, ὅτι καὶ Χριστὸς ἔπαθεν ὑπὲρ ἡμῶν, ὑμῖν ὑπολιμπάνων ὑπογραμμὸν ἵνα ἐπακολουθήσητε τοῖς ἴχνεσιν αὐτοῦ·"},{"book":"Α΄ ΠΕΤΡΟΥ","chapter":"2","verse":"22","text":"ὃς ἁμαρτίαν οὐκ ἐποίησεν, οὐδὲ εὑρέθη δόλος ἐν τῷ στόματι αὐτοῦ·"},{"book":"Α΄ ΠΕΤΡΟΥ","chapter":"2","verse":"23","text":"ὃς λοιδορούμενος οὐκ ἀντελοιδόρει, πάσχων οὐκ ἠπείλει, παρεδίδου δὲ τῷ κρίνοντι δικαίως·"},{"book":"Α΄ ΠΕΤΡΟΥ","chapter":"2","verse":"24","text":"ὃς τὰς ἁμαρτίας ἡμῶν αὐτὸς ἀνήνεγκεν ἐν τῷ σώματι αὐτοῦ ἐπὶ τὸ ξύλον, ἵνα ταῖς ἁμαρτίαις ἀπογενόμενοι τῇ δικαιοσύνῃ ζήσωμεν· οὗ τῷ μώλωπι [αὐτοῦ] ἰάθητε."},{"book":"Α΄ ΠΕΤΡΟΥ","chapter":"2","verse":"25","text":"ἦτε γὰρ ὡς πρόβατα πλανώμενα, ἀλλ᾽ ἐπεστράφητε νῦν ἐπὶ τὸν ποιμένα καὶ ἐπίσκοπον τῶν ψυχῶν ὑμῶν."}]}