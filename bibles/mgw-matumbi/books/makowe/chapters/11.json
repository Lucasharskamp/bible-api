{"data":[{"book":"Makowe","chapter":"11","verse":"1","text":"Atumilwe na alongo aumini ku'lu' ku Yudea baayu'wine panga bandu bangali Ayahudi baai kabalipokya liyi'gi'yo lya Nnu'ngu'."},{"book":"Makowe","chapter":"11","verse":"2","text":"Bai, Petili paaki'li'bwike ku Yelusalemu, balu' Ayahudi aumini babaapendi bandu bangali Ayahudi bainilwe li'nga babe Ayahudi, bammi'ki lukoolo kababaya,"},{"book":"Makowe","chapter":"11","verse":"3","text":"“Wenga uyi'i tama na bandu bangainilwa na ata ulile nabo nkungu gumo!”"},{"book":"Makowe","chapter":"11","verse":"4","text":"Apo Petili ngaawanikia makowe goti gagapangilwe kwa kindonda."},{"book":"Makowe","chapter":"11","verse":"5","text":"“Lisu'ba limo panabile kanisali kukilambo sa Yopa naagabweni makowe gayambi' kili'be kati suka ngu'lu' kaiuluyilwa pai' bu'ka kunani, ikamulilwe mipembo yake nsese, yabi'kilwe mbwega yangu'."},{"book":"Makowe","chapter":"11","verse":"6","text":"Natilingia nkati nganiibona inyama yene magu'lu' nsese, inyama ya mmwitu, mang'ambo, na iyuni."},{"book":"Makowe","chapter":"11","verse":"7","text":"Bu'kapo nganiyu'wa lilobe kalinibakia, ‘Petili, ukatuke ui'se, ulye.’"},{"book":"Makowe","chapter":"11","verse":"8","text":"Lakini nenga nganibaya, ‘Lili ata pasene Bwana, kwa mwanjaa sosoti sakikanilwa na Nnu'ngu' kinayingyali katu munkano wangu'.’"},{"book":"Makowe","chapter":"11","verse":"9","text":"Li'lu' lilobe ngaliyu'wanika kai' bu'ka kunani, ‘Kanewikeme mwilo ili'be yaipeletiye Nnu'ngu'.’"},{"book":"Makowe","chapter":"11","verse":"10","text":"Likowe lyo lyapangilwe mala itatu, na kuundi'la yoti yaki'li'bu'yilwe kunani."},{"book":"Makowe","chapter":"11","verse":"11","text":"“Popopo bandu atatu babaatumilwe kasangu' bu'ka ku Kaisalia, baaikite pansengo panitamage."},{"book":"Makowe","chapter":"11","verse":"12","text":"Loo aanibakie niyende pamope nabo pangali yogopa. Bano alongo aumini sita baalongwaniye nanenga yenda ku Kaisalia na kwo twayingi pansengo wa Koloneli."},{"book":"Makowe","chapter":"11","verse":"13","text":"Ywembe atuawanikiye mwaamweni malaika ywayi'mi nnyumba yake na kummakia, ‘Untume mundu Yopa akankeme mundu yumo ywakemelwage Simoni, kwa lina li'ngi' Petili."},{"book":"Makowe","chapter":"11","verse":"14","text":"Ywembe alu'a kubakia mayi'gi'yo gagaakupanga wenga na alongo bako boti mukosopolelwe.’"},{"book":"Makowe","chapter":"11","verse":"15","text":"Na panaatumbwi longela bai, Loo Mpeleteu aatikwaulukya kati mwaatuuluki twenga patumbu."},{"book":"Makowe","chapter":"11","verse":"16","text":"Apo naaku'mbu'ki galu' mayi'gi'yo Bwana gaalongei, ‘Yoani aabatisike kwa masi', lakini mwenga mwalu'a batisilwa kwa Loo Mpeleteu.’"},{"book":"Makowe","chapter":"11","verse":"17","text":"Bai, manaitei Nnu'ngu' aapei kai' bandu bangali Ayahudi upo yi'yi'lu'yi'lu' yaatupei twenga patwaamwu'bi'li Bwana Yesu Kilisitu, buli, nenga nanyai ata nipaye kuntaukya Nnu'ngu'?”"},{"book":"Makowe","chapter":"11","verse":"18","text":"Pabagayu'wine go, baulei ntau na bankwi'yite Nnu'ngu' kababaya, “Nnu'ngu' apei bandu bangali Ayahudi uweso wa kunng'alambukya bapate ukoti!”"},{"book":"Makowe","chapter":"11","verse":"19","text":"Bu'kana na ngu'su'mbu' yayaapitike paabulagilwe Sitefano, aumini baatisengemwanika. Bi'ngi' baayi'i mpaka Foinike, Kuplo na Antiokia kabaala li'lu' liyi'gi'yo kwa Ayahudi bai."},{"book":"Makowe","chapter":"11","verse":"20","text":"Lakini aumini bi'ngi' bababu'kite Kuplo na Kulene baayi'i Antiokia kabaala abali inannoga ya Bwana Yesu kwa bandu bangali Ayahudi."},{"book":"Makowe","chapter":"11","verse":"21","text":"Nnu'ngu' aatikwayangatiya na bandu baingi baatiu'bi'lya na kunng'alambukya Bwana."},{"book":"Makowe","chapter":"11","verse":"22","text":"Abali ya likowe lyo yayu'wanike kwa balu' aumini ba ku Yelusalemu. Kwa nyo ngabantuma Balanaba ayende Antiokia."},{"book":"Makowe","chapter":"11","verse":"23","text":"Paaikite kwo na kummona Nnu'ngu' mwaapeile ngu'ngu' balu' bandu, aatipulaika na kwakong'ondelya boti batame muukakape kwa Bwana kwa myoyo yabe yoti."},{"book":"Makowe","chapter":"11","verse":"24","text":"Balanaba aai mundu nnogau ywatwi'lile Loo Mpeleteu na imani, kwa nyo lipi'nga liku'lu' lya bandu lyanng'alambuki Bwana."},{"book":"Makowe","chapter":"11","verse":"25","text":"Bu'kapo Balanaba aayi'i kilambo sa Taliso kumpala Sauli."},{"book":"Makowe","chapter":"11","verse":"26","text":"Paampatike, annetike Antiokia. Nabembe boti abi'li' bakwembanage na balu' aumini kwa mwaka woti kabayi'gana lipi'nga liku'lu' lya bandu. Akwo Antiokia nga kwabaatumbwi banamasi' kemelwa “Akilisitu”."},{"book":"Makowe","chapter":"11","verse":"27","text":"Nsimu wowowo, alondoli ba Nnu'ngu' baeleli ku Antiokia bu'ka ku Yelusalemu."},{"book":"Makowe","chapter":"11","verse":"28","text":"Bai, yumo ywabe ywakemelwa Agabo aatiyi'ma na kwa uweso wa Loo Mpeleteu ngalondwa panga kwalu'a baa njala ngu'lu' munni'ma woti. Njala yo yapitike nsimu wa utawala wa Klaudio."},{"book":"Makowe","chapter":"11","verse":"29","text":"Balu' banamasi' ngabaamwa panga kila mundu yumo apeleke kili'be bu'kana na uweso wake li'nga kwayangatiya balu' alongo aumini babaabile kabatama ku Yudea."},{"book":"Makowe","chapter":"11","verse":"30","text":"Bai, ngabapanga nyo na kwapeya Balanaba na Sauli mbanje yo baikiye kwa api'ndo ba kanisa lya Yelusalemu."}]}