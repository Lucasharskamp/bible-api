{"data":[{"book":"Walumi","chapter":"4","verse":"1","text":"Vino tulonge choni mbuli ya Abulahamu, muhenga wetu, kaifunza choni?"},{"book":"Walumi","chapter":"4","verse":"2","text":"Maza Abulahamu yatendigwe kanoga mgameso ga Mulungu mbuli ya zija ziyasang'hane, yahawile na kinhu cha kuigodela, lakini siyo mgameso ga Mulungu."},{"book":"Walumi","chapter":"4","verse":"3","text":"Maandiko Gang'alile golonga, “Abulahamu kamtamanila Mulungu, na mbuli ya kumtamanila kwake, Mulungu kamgesa kanoga.”"},{"book":"Walumi","chapter":"4","verse":"4","text":"Munhu yahasang'hana halipigwa kamba nhunza, lakini kolipigwa kamba fungu jake."},{"book":"Walumi","chapter":"4","verse":"5","text":"Lakini munhu yoleka kutamanila sang'hano zake mwenyego, ila komtamanila Mulungu yozigela kumgongo nzambi za wanhu, avo Mulungu kodigesa tamanilo da munhu ayo na komtenda yanoge mgameso gake."},{"book":"Walumi","chapter":"4","verse":"6","text":"Nayo Daudi kalonga mbuli iino, viyalongile mbuli ya kumweda kwa munhu yagesigwe na Mulungu kanoga, bila kulola gaja gayasang'hane."},{"book":"Walumi","chapter":"4","verse":"7","text":"“Wamweda wanhu waja nzambi zao zigeligwa kumgongo"},{"book":"Walumi","chapter":"4","verse":"8","text":"Kamweda munhu ija nzambi zake Mndewa honda yazigese!”"},{"book":"Walumi","chapter":"4","verse":"9","text":"Vino kumweda kuno kuyalongile Daudi ni kwa wanhu waja wengile kumbi waiyeka? Bule! Vivija kwa wanhu hawengile kumbi. Kamba vinisongile kulonga, “Abulahamu kamtamanila Mulungu, na kwa kumtamanila kwake, Mulungu kamgesa kanoga.”"},{"book":"Walumi","chapter":"4","verse":"10","text":"Vino Abulahamu kagesigwa kipindi gani? Yang'hali hana kwingila kumbi hebu viyengile kumbi? Yang'hali hanakwingila kumbi na siyo viyengile kumbi."},{"book":"Walumi","chapter":"4","verse":"11","text":"Abulahamu kengila kumbi kumwande, kwingila kumbi kwake kukala kilaguso kilaguse kuwa Mulungu kamgesa kanoga mbuli ya kumtamanila kwake yang'hali hanakwingila kumbi. Avo Abulahamu yuyo tata wa wanhu wose womtamanila Mulungu hata kamba hawengile kumbi na wanhu awo wogesigwa na Mulungu wanoga."},{"book":"Walumi","chapter":"4","verse":"12","text":"Vivija Abulahamu iyo tata wa wanhu wose wengile kumbi, lakini siyo kwavija wengila kumbi kwiiyeka, ila kwavija wokweleleza nzila iija ya kumtamanila Mulungu iyaikweleleze tataetu Abulahamu yang'hali hanakwingila kumbi."},{"book":"Walumi","chapter":"4","verse":"13","text":"Mulungu kamulongela Abulahamu na lukolo lwake kuwa isi yose yokuwa yao, siyo kwavija Abulahamu kagagoga Malagizo, lakini kwavija kamtamanila Mulungu, nayo Mulungu kamtenda kanoga mgameso gake."},{"book":"Walumi","chapter":"4","verse":"14","text":"Kwavija kamba kija kiyalongile Mulungu wogweleligwa waja wogagoga Malagizo waiyeka, baho tamanilo jao kwa Mulungu daduhu kinhu na vivija kija kiyalongile Mulungu siyo kinhu."},{"book":"Walumi","chapter":"4","verse":"15","text":"Malagizo gogala ng'hasiliki za Mulungu, lakini kamba kuduhu Malagizo, kuduhu kubena Malagizo."},{"book":"Walumi","chapter":"4","verse":"16","text":"Avo kija kiyalongile Mulungu kiza kwa kutamanila, muladi kubitila ng'hekewa ya Mulungu kwa vovose wagweleligwe nhunza wanhu wa lukolo lose lwa Abulahamu, siyo kwa waja wogagoga Malagizo waiyeka, lakini vivija kwa waja womtamanila Mulungu kamba viyatendile Abulahamu, yeli tata wa tweye wose."},{"book":"Walumi","chapter":"4","verse":"17","text":"Kamba Maandiko Gang'alile vigalonga, “Nikusagula uwe tata wa isi nyingi.” Avo mbuli azo za kweli mgameso ga Mulungu, iyamtamanile Abulahamu, Mulungu yowazilibula wanhu wafile, na kwa lagizo jake vinhu havikalile baho, vabaho."},{"book":"Walumi","chapter":"4","verse":"18","text":"Abulahamu katogola na katamanila, hamoja kukala kuduhu kinhu cha kutamanila, na avo kawa tata wa isi nyingi. Kamba Maandiko Gang'alile vigalonga, “Wanhu wa lukolo lwako wokuwa wengi.”"},{"book":"Walumi","chapter":"4","verse":"19","text":"Abulahamu kakala na miyaka gana dimoja, lakini tamanilo jake kwa Mulungu hadihunguke hamoja kajuwa kakala yalalile ng'hani, na mwehe wake Sala sambo ikala imalile."},{"book":"Walumi","chapter":"4","verse":"20","text":"Abulahamu halekile kutamanila kiyalongile Mulungu, lakini tamanilo jake kwa Mulungu dimgangamiza na kamgwaa ukulu Mulungu."},{"book":"Walumi","chapter":"4","verse":"21","text":"Kajuwa goya kuwa Mulungu kodaha kutenda kija kiyamulongele."},{"book":"Walumi","chapter":"4","verse":"22","text":"Lekaavo Abulahamu kwa kumtamanila Mulungu, “Kagesigwa na Mulungu kanoga.”"},{"book":"Walumi","chapter":"4","verse":"23","text":"Ulonzi wa, “kagesigwa na Mulungu kanoga” hawandikigwe kumwake yaiyeka,"},{"book":"Walumi","chapter":"4","verse":"24","text":"vivija wandikigwa kumwetu kuwa togesigwa na Mulungu tunoga kwa kumtogola Mulungu yamzilibule Mndewa wetu Yesu, kwa wafile."},{"book":"Walumi","chapter":"4","verse":"25","text":"Heyo kalavigwa yafe kwa nzambi zetu, abaho kazilibuka ili Mulungu yatutende tunoge mgameso gake."}]}