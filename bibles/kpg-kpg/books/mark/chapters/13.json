{"data":[{"book":"Mark","chapter":"13","verse":"1","text":"Di madagoaa Jesus ne hagatanga i di Hale Daumaha, tangada i ana dama agoago ga helekai, “Tangada Agoago, mmada gi nia hadu mono hale ala e humalia!”"},{"book":"Mark","chapter":"13","verse":"2","text":"Jesus ga helekai anga, “Goe e gidee nia hale humalia aanei? Di hadu e dahi gaa dubu i dono lohongo ai. Nia hadu huogodoo ga meheu gi lala.”"},{"book":"Mark","chapter":"13","verse":"3","text":"Jesus nogo noho i hongo di Gonduu Olib, i di baahi adu gi di Hale Daumaha, gei Peter, James, John mo Andrew ga mmaanege adu gi baahi o Mee, ga heeu gi Mee mada ginaadou,"},{"book":"Mark","chapter":"13","verse":"4","text":"“Meenei, hagia mai be nia mee aanei le e hai ma gaa hee, ge hagailongo gi di aha, bolo ma gu hoohoo gaa hai?”"},{"book":"Mark","chapter":"13","verse":"5","text":"Jesus ga helekai, “Goodou pula i goodou, gi de halahalau hua go tangada."},{"book":"Mark","chapter":"13","verse":"6","text":"Idimaa, dogologo e lloomoi i dogu ingoo, ga hagi adu, ‘Au go mee!’ Gei nia daangada dogologo ga halahalau go digaula."},{"book":"Mark","chapter":"13","verse":"7","text":"Di madagoaa goodou ma ga longono nia lee dauwa ala e hai hoohoo mai mono longo dauwa ala e mogowaa, goodou hudee uli godou gai. Nia mee aanei le e hai loo gii kila, gei hagalee haga modongoohia bolo di hagaodi gu dau mai."},{"book":"Mark","chapter":"13","verse":"8","text":"Nia henua ga heheebagi, nia king ga heheebagi, nia madagowaa huogodoo i henuailala ga ngalungalua, nia dau hiigai ga i golo. Nia mee aanei le e hai gadoo be di mmae matagidagi o di ahina ma ga haanau."},{"book":"Mark","chapter":"13","verse":"9","text":"“Goodou gii noho kanakana, idimaa, goodou ga lawalawa go nia daangada gaa lahi gi di gowaa hai gabunga. Goodou ga haga mamaawa i lodo nia synagogee gaa lahi gi mua nia king i dogu gili, bolo goodou gi haga modongoohia ina gi digaula di hai o di Longo Humalia.13.9 Matthew 10.17-20; Luke 12.11-12"},{"book":"Mark","chapter":"13","verse":"10","text":"I mua di hagaodi ga dau mai, di Longo Humalia e hai gii dele gii dau gi nia henua huogodoo."},{"book":"Mark","chapter":"13","verse":"11","text":"Malaa, goodou ma ga lawalawa, gaa lahi gi di gowaa hai gabunga, gei goodou hudee maanadu e logo be goodou ga helekai bolo aha i mua digaula. Goodou helekai hua nia mee ala ga gowadu gi goodou i di madagoaa deelaa. Idimaa, nia helekai ala ga helekai ai goodou, la hagalee mai godou baahi, nia helekai mai baahi di Hagataalunga Dabu."},{"book":"Mark","chapter":"13","verse":"12","text":"Nia daane gaa wanga nadau duaahina daane gi daaligidia gii mmade. Nia damana hogi gaa wanga nadau dama gi daaligidia gii mmade, gei nia dama ga hai baahi gi nadau maadua, gaa wanga digaula gi daaligidia gii mmade."},{"book":"Mark","chapter":"13","verse":"13","text":"Digau huogodoo ga de hiihai adu gi goodou i dogu gili. Be koai hua dela e dadaahi dono hagadonu gaa dae loo gi di hagaodi ga mouli.13.13 Matthew 10.22"},{"book":"Mark","chapter":"13","verse":"14","text":"“Goodou ga gidee di ada mee haga manawa gee dangada e duu i lodo di gowaa e dee duudanga belee duu ai.” (Tangada dela e dau di haga iloo deenei, la gi iloo ia tadinga o di maa!) “Di madagoaa hua deelaa, digau ala e noho i Judea la gii llele gi daha gi tomo nia dama gonduu.13.14 Daniel 9.27; 11.31; 12.11"},{"book":"Mark","chapter":"13","verse":"15","text":"Tangada dela i tomo dono hale, la hudee hai bolo ia e haneia gi lala e ulu gi lodo dono hale e kae ana mee.13.15 Luke 17.31"},{"book":"Mark","chapter":"13","verse":"16","text":"Tangada dela i lodo henua, la hudee haneia bolo e kae dono gahu."},{"book":"Mark","chapter":"13","verse":"17","text":"Koia e huaidu ang gi nia ahina hai dama, mo nia ahina nadau dama lligi i nia laangi aalaa ma ga dau mai!"},{"book":"Mark","chapter":"13","verse":"18","text":"Goodou dalodalo bolo nia mee aanei gi hudee heia adu i di madagoaa magalillili!"},{"book":"Mark","chapter":"13","verse":"19","text":"Idimaa, nia haingadaa o nia laangi aalaa, la koia e huaidu huoloo i nia haingadaa mai taamada di madagoaa ne hai henuailala go God, gaa dae mai loo gi dolomeenei. Nia huaidu beenei e kila aga labelaa maalia ai.13.19 Daniel 12.1; Hagagida 7.14"},{"book":"Mark","chapter":"13","verse":"20","text":"Malaa, Dimaadua e haga hogoohi nia laangi aalaa; maa Mee ga hagalee hai beelaa, deai tangada e mouli ai. Mee e haga hogoohi mai nia laangi aalaa, ne hidi mai i ana dama ala ne hilihili."},{"book":"Mark","chapter":"13","verse":"21","text":"“Tangada ma ga helekai adu gi goodou, boloo, ‘Deenei di Mesaia!’ be, ‘Deelaa a Mee!’ goodou hudee hagadonu ina a mee."},{"book":"Mark","chapter":"13","verse":"22","text":"Idimaa, nia mesaia dilikai mono soukohp dilikai ga kila aga i golo. Digaula gaa hai nadau hagailongo haga goboina mono mogobuna, belee halahalau nia dama a God ala gu hilihili, be di maa e mee."},{"book":"Mark","chapter":"13","verse":"23","text":"Gii pula i goodou. Au e hagi adu nia mee aanei huogodoo i mua di madagoaa."},{"book":"Mark","chapter":"13","verse":"24","text":"“Nia laangi ala i muli di haingadaa damana, di laa la ga bouli, gei di malama ga hagalee maahina.13.24 Isaiah 13.10; Ezekiel 32.7; Joel 2.10,31; 3.15; Hagagida 6.12"},{"book":"Mark","chapter":"13","verse":"25","text":"Nia heduu o di langi ga monnono, gei nia mogobuna o di ahiaalangi ga ngalungalua gi daha mo nadau lohongo.13.25 Isaiah 34.4; Joel 2.10; Hagagida 6.13"},{"book":"Mark","chapter":"13","verse":"26","text":"Gei goodou gaa mmada gi Tama Tangada e haneia i lodo nia gololangi, i nia mahi mono madamada aamua.13.26 Daniel 7.13; Hagagida 1.7"},{"book":"Mark","chapter":"13","verse":"27","text":"Gei Mee ga hagau ana gau di langi gi nia mada e haa o henuailala, belee haga dagabuli mai digau a God ala gu hilihili, e loomoi i nia mada huogodoo o henuailala."},{"book":"Mark","chapter":"13","verse":"28","text":"“Goodou gaabee di mee deenei e hagatau gi di laagau ‘fig’. Nia manga o di maa ala ma ga matilitili, gaa tomo ono lau, goodou gu iloo bolo di madagoaa mahanahana la gu hoohoo mai."},{"book":"Mark","chapter":"13","verse":"29","text":"E hai gadoo beelaa, be goodou ala ma ga gidee nia mee aanei ala ma ga kila aga, gei goodou gu iloo hua, bolo di madagoaa gu hoohoo mai, gu togomaalia ga daamada."},{"book":"Mark","chapter":"13","verse":"30","text":"Gi langahia bolo nia mee aanei le e kila, e hai i mua di adu dangada dela e mouli dolomeenei ma gaa mmade huogodoo."},{"book":"Mark","chapter":"13","verse":"31","text":"Di langi mo henuailala le e odi, gei agu helekai la hagalee e odi."},{"book":"Mark","chapter":"13","verse":"32","text":"“Deai tangada e iloo di laangi deelaa be di aawaa ai; digau di langi e de iloo hogi, mo Tama daane hogi e de iloo Ia labelaa, dela hua go Tamana modogoia e iloo."},{"book":"Mark","chapter":"13","verse":"33","text":"Noho kanakana, i goodou e de iloo di dae mai di madagoaa."},{"book":"Mark","chapter":"13","verse":"34","text":"E hai gadoo be taane ma gaa hai dono ala e hana haga mogowaa, gaa dugu ana gau hai hegau belee benebene dono hale, gaa wanga nadau moomee e hai. Geia ga helekai gi di hagaloohi o di bontai, bolo gii noho hilahila gi daha.13.34 Luke 12.36-38"},{"book":"Mark","chapter":"13","verse":"35","text":"Malaa, goodou gii noho kanakana, i di hanimoi o tagi di hale la de iloo goodou, be ma hiahi, be i di waelua di boo, be i mua di ada, be i mua di laa e hobo."},{"book":"Mark","chapter":"13","verse":"36","text":"Maa mee ga limalima dono hanimoi, mee gi de boogia hua goodou e kii."},{"book":"Mark","chapter":"13","verse":"37","text":"Agu helekai adu gi goodou, le e helekai gi digau huogodoo, bolo goodou gii noho kanakana.”"}]}