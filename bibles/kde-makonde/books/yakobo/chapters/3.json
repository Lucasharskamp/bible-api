{"data":[{"book":"Yakobo","chapter":"3","verse":"1","text":"Mmakukulupila avangu, nnikuwa lyenu munave na vakúhunda vohe, malinga chimumaite kuva, hwetu tuvakuhunda tùmbehukumiwa namene kupunda vanu vanji."},{"book":"Yakobo","chapter":"3","verse":"2","text":"Hwetu tuvammalele tùnakosela kwa namuna dyohe. Kuikavele utuhulula kudichunga kanya dyetu, tukanikamilika na tukanihulula kulikamulanga tuvene kwa kila namuna."},{"book":"Yakobo","chapter":"3","verse":"3","text":"Hwetu tùvika chinu chijoko nkanya mwa falasi kuvatenda vatupilikane, na tùnahulula kuvalodya pachinu pohepo patulembela."},{"book":"Yakobo","chapter":"3","verse":"4","text":"Lola nfano wa meli. Ikànava ing'ulungwa na ìgong'olwa na lipungo likulungwa, henga ìnahulula kulojwa na nshukani n'joko, na kuhwena pachinu pohepo pálembèlà nkúlodya ihwene."},{"book":"Yakobo","chapter":"3","verse":"5","text":"Uchocho, kanya nainang'o, ikànava imbande chihi inyoko ya mmili, henga ìnatumika kulonjelela mambo makulu namene."},{"book":"Yakobo","chapter":"3","verse":"6","text":"Uchocho, kanya ìvele muchi moto, yòmbele lahakalenge la kila namuna na ìvele na dimongo dya kuyanjaja lahakalenge mummili wammalele. Kanya ìtumbuluha moto wa lahakalenge mmaisha letu lammalele, na kanya yene, ìtumbuluhwa moto na dimongo dya Jihannamu."},{"book":"Yakobo","chapter":"3","verse":"7","text":"Vanu vànahulula kuvalanga anyama va kila aina, anyama va kunnyitu na vyuni na anyama vakwâva na ahomba,"},{"book":"Yakobo","chapter":"3","verse":"8","text":"henga nanga munu ahulûla kuichunga kanya. Kanya ìvele na lahakalenge na ikáchungika, yòmbele sumu iwalâla."},{"book":"Yakobo","chapter":"3","verse":"9","text":"Kwa kanya tùnnombolela Nang'olo Atata wetu, na kwa kanya uyoyo tùvalani vanu vaumbwîje kwa nfano wa Nnungu."},{"book":"Yakobo","chapter":"3","verse":"10","text":"Kanya uyoyo imo làhuma malove la balaka na la laana. Mmakukulupila avangu, ikálembelewa ììve uchocho!"},{"book":"Yakobo","chapter":"3","verse":"11","text":"Dachi, ìnahululika chimbwimbwi chimo kuhumya medi ladidimîla na medi lalalâma?"},{"book":"Yakobo","chapter":"3","verse":"12","text":"Mmakukulupila avangu, dachi nnandi wa tini ùnahulula kupa seituni, au nzabibu kupa vihepo vya tini? Na chimbwimbwi chimo nanga pachihulula kuhumya medi lalalâma na medi ladidimîla."},{"book":"Yakobo","chapter":"3","verse":"13","text":"Alida mmwenu avêle na lúnda na ding'ano? Bahi avilanguje anevyo kupitila maisha lake lambone, kwa vitendo vyake vyambone vitêndwa kwa kulisulupuha kupapatana na lúnda anelwo."},{"book":"Yakobo","chapter":"3","verse":"14","text":"Henga ikàva mitima yenu yòmbele wiu m'baya na fitina, bahi munaupihe uhiu kwa kulilombolela na kulambila."},{"book":"Yakobo","chapter":"3","verse":"15","text":"Lúnda anelwo lukáhaloka kulihunde, na akee lwachinnungu, ila lùhaloka apano pachilambo, na nni lwachinan'ndenga."},{"book":"Yakobo","chapter":"3","verse":"16","text":"Kwa kuva, pachinu pohepo pavêle na wiu na fitina, bahi pachinu anepo pàvele timbwili na kila namuna ya lahakalenge."},{"book":"Yakobo","chapter":"3","verse":"17","text":"Henga lúnda luhalôka kulihunde, kwansa lukee na lilemba lya lúnda lunji. Uchocho, lùvele na amani na lùnalisulupuha na lùnavajali vanu vanji na lwòmbele chididi na lùpa vihepo vya vitendo vyambone, na nanga palubagula wala kulilambilila."},{"book":"Yakobo","chapter":"3","verse":"18","text":"Vapatanisi vàpanda imbeyu ya amani, na vàtendiha haki itendeke."}]}