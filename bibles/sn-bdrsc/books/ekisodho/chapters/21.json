{"data":[{"book":"Ekisodho","chapter":"21","verse":"1","text":"“Iyi ndiyo mirayiro yaunofanira kumisa pamberi pavo:"},{"book":"Ekisodho","chapter":"21","verse":"2","text":"“Kana ukatenga muranda wechiHebheru, anofanira kukushandira kwamakore matanhatu. Asi mugore rechinomwe, anofanira kusunungurwa aende, asina chinhu chaanoripa."},{"book":"Ekisodho","chapter":"21","verse":"3","text":"Kana akauya ari oga, anofanira kusunungurwa aende ari oga; asi kana ano mukadzi pakuuya kwake, anofanira kuenda nomukadzi wake."},{"book":"Ekisodho","chapter":"21","verse":"4","text":"Kana tenzi wake akamupa mukadzi uye akamuberekera vanakomana kana vanasikana, mukadzi navana vake vachava vatenzi wake, uye murume chete ndiye achasunungurwa kuti aende hake."},{"book":"Ekisodho","chapter":"21","verse":"5","text":"“Asi muranda akati, ‘Ndinoda tenzi wangu, mukadzi wangu navana vangu asi handisi kuda kusunungurwa,’"},{"book":"Ekisodho","chapter":"21","verse":"6","text":"ipapo tenzi wake anofanira kuenda naye pamberi pavatongi. Achaenda naye pamukova kana pagwatidziro romukova agomuboora nzeve yake norunji. Ipapo achava muranda wake kwoupenyu hwake hwose."},{"book":"Ekisodho","chapter":"21","verse":"7","text":"“Kana munhu akatengesa mwanasikana wake kuti ave murandakadzi, iyeye haafaniri kusunungurwa kuti aende sezvinoita varandarume."},{"book":"Ekisodho","chapter":"21","verse":"8","text":"Kana asingafadzi tenzi akamusarudza kuti ave wake, anofanira kumurega kuti adzikinurwe. Haana mvumo yokumutengesa kuvatorwa, nokuti aputsa chitenderano naye."},{"book":"Ekisodho","chapter":"21","verse":"9","text":"Kana akamusarudzira mwanakomana wake, anofanira kumupa kodzero dzomwanasikana."},{"book":"Ekisodho","chapter":"21","verse":"10","text":"Kana akawana mumwe mukadzi, haafaniri kunyima mukadzi wokutanga zvokudya, nguo kana kodzero dzake dzokuwanikwa."},{"book":"Ekisodho","chapter":"21","verse":"11","text":"Kana asingamupi zvinhu zvitatu izvi, anofanira kuenda akasununguka pasina kana mari yaanoripa."},{"book":"Ekisodho","chapter":"21","verse":"12","text":"“Ani naani anorova munhu uye akamuuraya, zvirokwazvo naiye achaurayiwa."},{"book":"Ekisodho","chapter":"21","verse":"13","text":"Kunyange zvakadaro hazvo, kana asingazviiti nobwoni, asi Mwari atendera kuti zviitike, iye anofanira kutizira kunzvimbo yandichatsaura."},{"book":"Ekisodho","chapter":"21","verse":"14","text":"Asi kana munhu akaronga uye akauraya mumwe munhu nobwoni, mumubvise paaritari yangu uye mumuuraye."},{"book":"Ekisodho","chapter":"21","verse":"15","text":"“Ani naani anorova baba vake kana mai vake anofanira kuurayiwa."},{"book":"Ekisodho","chapter":"21","verse":"16","text":"“Ani naani anoba mumwe munhu uye akamutengesa kana kuti akawanikwa achinaye paanenge abatwa, anofanira kuurayiwa."},{"book":"Ekisodho","chapter":"21","verse":"17","text":"“Ani naani anotuka baba vake kana mai vake anofanira kuurayiwa."},{"book":"Ekisodho","chapter":"21","verse":"18","text":"“Kana vanhu vakakakavadzana uye mumwe akarova mumwe nebwe kana nechibhakera chake uye akasafa asi akavata panhoo,"},{"book":"Ekisodho","chapter":"21","verse":"19","text":"munhu arova haazobatwi nemhosva kana mumwe wacho akamuka akafamba-famba kunze nomudonzvo wake; kunyange zvakadaro hazvo, anofanira kuripa munhu akakuvara nokuda kwokurasikirwa kwake nenguva yake uye aone kuti apora zvachose."},{"book":"Ekisodho","chapter":"21","verse":"20","text":"“Kana munhu akarova murandarume wake kana murandakadzi netsvimbo uye muranda akafa nokuda kwokurohwa, anofanira kurangwa,"},{"book":"Ekisodho","chapter":"21","verse":"21","text":"asi haafaniri kurangwa kana muranda akamuka shure kwezuva rimwe chete kana maviri, sezvo muranda ari mudziyo wake."},{"book":"Ekisodho","chapter":"21","verse":"22","text":"“Kana varume vachirwa vakarova mukadzi ane mimba uye akabereka gavamwedzi asi asina kukuvara zvakanyanya, nyakupara mhosva anofanira kuripiswa zvose zvazvo zvinodiwa nomurume wacho uye zvinobvumirwa nedare remhosva."},{"book":"Ekisodho","chapter":"21","verse":"23","text":"Asi kana pane kukuvara kwakaipisisa, unofanira kutora upenyu noupenyu,"},{"book":"Ekisodho","chapter":"21","verse":"24","text":"ziso neziso, zino nezino, ruoko noruoko, tsoka netsoka,"},{"book":"Ekisodho","chapter":"21","verse":"25","text":"kutsva nokutsva, ronda neronda, vanga nevanga."},{"book":"Ekisodho","chapter":"21","verse":"26","text":"“Kana munhu akarova murandarume kana murandakadzi paziso uye akariparadza, anofanira kurega muranda achienda akasununguka kuti atsive ziso rake."},{"book":"Ekisodho","chapter":"21","verse":"27","text":"Uye kana akabvisa zino romurandarume kana romurandakadzi, anofanira kurega muranda aende akasununguka kuti atsive zino rake."},{"book":"Ekisodho","chapter":"21","verse":"28","text":"“Kana hando ikatunga murume kana mukadzi akafa, hando iyoyo inofanira kutakwa namabwe kusvika yafa, uye nyama yayo haifaniri kudyiwa."},{"book":"Ekisodho","chapter":"21","verse":"29","text":"Kunyange zvakadaro hazvo, kana hando yanga ine tsika yokutunga uye muridzi wayo akamboyambirwa hake asi akasaipfigira mudanga uye ikauraya murume kana mukadzi, hando iyo inofanira kutakwa namabwe uyewo muridzi wayo anofanira kuurayiwa."},{"book":"Ekisodho","chapter":"21","verse":"30","text":"Kunyange zvakadaro hazvo, kana pachidikanwa muripo unobva kwaari angadzikinura hake upenyu hwake nokuripa zvose zvazvo zvinodikanwa."},{"book":"Ekisodho","chapter":"21","verse":"31","text":"Murayiro uyu unobatawo kana hando iyi yatunga mwanakomana kana mwanasikana."},{"book":"Ekisodho","chapter":"21","verse":"32","text":"Kana hando ikatunga murandarume kana murandakadzi, muridzi wayo anofanira kuripa mashekeri esirivha makumi matatu21:32 0.3 yekirogiramu kuna tenzi womuranda, uye hando inofanira kutakwa namabwe."},{"book":"Ekisodho","chapter":"21","verse":"33","text":"“Kana munhu akafukunura gomba kana kuchera rimwe gomba uye akarega kurifushira uye nzombe kana mbongoro ikawira mariri,"},{"book":"Ekisodho","chapter":"21","verse":"34","text":"muridzi wegomba anofanira kuripa kurasikirwa uku; anofanira kuripira muridzi wayo, uye chipfuwo chafa chichava chake."},{"book":"Ekisodho","chapter":"21","verse":"35","text":"“Kana hando yomumwe munhu ikakuvadza hando yomumwe uye ikafa, vanofanira kutengesa mhenyu yacho vagogovana zvakaenzana mari yacho vari vaviri, uye nemombe yakafawo."},{"book":"Ekisodho","chapter":"21","verse":"36","text":"Kunyange zvakadaro, kana zvakanga zvichizivikanwa kuti hando iyi yagara ine tsika yokutunga, asi muridzi akasaipfigira mudanga, muridzi anofanira kuripa chipfuwo nechipfuwo, uye chipfuwo chafa chichava chake."}]}