{"data":[{"book":"1 Yohana","chapter":"3","verse":"1","text":"Loleni, Tata viyatunogele ng'hani, mbaka tokemigwa wana wa Mulungu! Ona vivo vitwili. Lekaavo wanhu wa mwiisi hawatujuwile tweye, kwavija hawamjuwile heyo."},{"book":"1 Yohana","chapter":"3","verse":"2","text":"Ndugu zangu, sambi twa wana wa Mulungu, na hatujuwa vondatuwe. Lakini tojuwa Kilisito yahabwela toigala nayo, kwavija tomona kamba viyali."},{"book":"1 Yohana","chapter":"3","verse":"3","text":"Munhu yoyose yomtamanila Kilisito koisunha, kamba vija Kilisito viyaisunhile."},{"book":"1 Yohana","chapter":"3","verse":"4","text":"Munhu yoyose yotenda nzambi kobena malagizo ga Mulungu, kwavija kutenda nzambi kuko kubena malagizo ga Mulungu."},{"book":"1 Yohana","chapter":"3","verse":"5","text":"Mojuwa kamba Kilisito keza kuzisegeza nzambi zetu, na mgati mmwake mduhu nzambi yoyose."},{"book":"1 Yohana","chapter":"3","verse":"6","text":"Avo munhu yoyose yokala kwa kuilumba na Kilisito hatenda nzambi, lakini munhu yoyose yogendelela kutenda nzambi hamonile na vivija hamjuwile Kilisito."},{"book":"1 Yohana","chapter":"3","verse":"7","text":"Avo wanangu, sekemutogole kuviziligwa na munhu yoyose. Munhu yotenda gaja galondigwa na Mulungu komnogeza heyo kamba vija Kilisito viyamnogeze heyo."},{"book":"1 Yohana","chapter":"3","verse":"8","text":"Munhu yoyose yotenda nzambi munhu ayo wa Mwenembago, kwavija Mwenembago katenda nzambi toka mwanduso. Lakini Mwana wa Mulungu keza mwiisi kukinanga kija kiyatendile Mwenembago."},{"book":"1 Yohana","chapter":"3","verse":"9","text":"Yeli mwana wa Mulungu hagendelela kutenda nzambi, kwavija kavumbuka na Mulungu na Mulungu kamgwaa ugima wa sambi, avo hadaha kugendelela kutenda nzambi."},{"book":"1 Yohana","chapter":"3","verse":"10","text":"Vino avo vituwajuwa wana wa Mulungu na wana wa Mwenembago, munhu yoyose hatenda gaja gomnogela Mulungu hebu hamnogela ndugu yake, munhu ayo hali mwana wa Mulungu."},{"book":"1 Yohana","chapter":"3","verse":"11","text":"Na usenga umuuhulike toka hanaichanduso awo uno, tuinogele wenyego."},{"book":"1 Yohana","chapter":"3","verse":"12","text":"Sekemuigale na Kaini, yalongozigwe na ija Imdumuka, na kamkoma ndugu yake Habili. Vino habali kamkoma? Kwavija gaja gayakalile yosang'hana geha, lakini gaja gayasang'hane ndugu yake gakala ganogile mgameso ga Mulungu."},{"book":"1 Yohana","chapter":"3","verse":"13","text":"Avo ndugu zangu, sekemukanganye kamba wanhu wa mwiisi ino wowehila mweye."},{"book":"1 Yohana","chapter":"3","verse":"14","text":"Tweye tojuwa kamba tumala kulawa mwiifa na twingila muugima, kwavija towanogela ndugu zetu. Munhu yoyose yeliduhu unogelwa kosigala mkufa."},{"book":"1 Yohana","chapter":"3","verse":"15","text":"Munhu yoyose yomwihila ndugu yake mkomaji, na mweye mojuwa munhu yoyose mkomaji kaduhu ugima wa mazuwa gose mgati mmwake."},{"book":"1 Yohana","chapter":"3","verse":"16","text":"Vino avo vitujuwa unogelwa viwili, Kilisito kaulava ugima wake mbuli ya tweye. Vivija na tweye tuulave ugima wetu mbuli ya ndugu zetu!"},{"book":"1 Yohana","chapter":"3","verse":"17","text":"Kamba munhu yoyose kana vinhu va mwiisi ino, abaho kamona ndugu yake kaduhu kinhu chochose na hamonela bazi bule, vino kodahaze kulonga komnogela Mulungu?"},{"book":"1 Yohana","chapter":"3","verse":"18","text":"Wanangu, unogelwa wetu sekeuwe kwa mulomo wiiyeka, ila uwe unogelwa wa kweli na ulagusigwe kwa kusang'hana."},{"book":"1 Yohana","chapter":"3","verse":"19","text":"Vino avo vitujuwa kamba tweye twa mna ikweli, na honda tunyawenyawe mgameso ga Mulungu."},{"book":"1 Yohana","chapter":"3","verse":"20","text":"Hata kamba mizoyo yetu yotutagusa kamba tubananga, Mulungu mkulu kubanza mizoyo yetu na kojuwa kila kinhu."},{"book":"1 Yohana","chapter":"3","verse":"21","text":"Ndugu zangu, kamba mizoyo yetu haitutagusa, todaha kugangamala mgameso ga Mulungu."},{"book":"1 Yohana","chapter":"3","verse":"22","text":"Kumwake tobokela chochose kitumpula, kwavija togagoga malagizo gake na kutenda gaja gomnogeza heyo."},{"book":"1 Yohana","chapter":"3","verse":"23","text":"Lagizo jake dijo dino, tumtogole Mwanage Yesu Kilisito, na tuinogele wenyego kamba viyatulagize."},{"book":"1 Yohana","chapter":"3","verse":"24","text":"Munhu yoyose yogagoga malagizo ga Mulungu kokala mgati mmwake. Tojuwa kamba Mulungu kokala mgati mmwetu, kubitila Loho Yang'alile iyatugwelele."}]}