{"data":[{"book":"UJeremiya","chapter":"43","verse":"1","text":"Kwathi uJeremiya eseqedile ukutshela abantu wonke amazwi kaThixo uNkulunkulu wabo, konke uThixo ayemthume ukuthi abatshele khona,"},{"book":"UJeremiya","chapter":"43","verse":"2","text":"u-Azariya indodana kaHoshayiya, loJohanani indodana kaKhareya labo bonke abantu abazigqajayo bathi kuJeremiya, “Uqamba amanga! UThixo uNkulunkulu wethu kakuthumanga ukuba uthi, ‘Akumelanga liye eGibhithe ukuyahlala khona.’"},{"book":"UJeremiya","chapter":"43","verse":"3","text":"Kodwa uBharukhi indodana kaNeriya uyakutshotshozela ukuba usinikele kumaKhaladiya ukuba asibulale kumbe asise ekuthunjweni eBhabhiloni.”"},{"book":"UJeremiya","chapter":"43","verse":"4","text":"Ngakho uJohanani indodana kaKhareya lazozonke izikhulu zebutho kanye labantu bonke kabalilalelanga ilizwi likaThixo lokuthi bahlale elizweni lakoJuda."},{"book":"UJeremiya","chapter":"43","verse":"5","text":"Esikhundleni salokho, uJohanani indodana kaKhareya lezikhulu zonke zebutho bathatha bonke ababesele koJuda ababebuyele koJuda ukuyahlala khona bevela ezizweni zonke ababekade behlakazelwe kuzo."},{"book":"UJeremiya","chapter":"43","verse":"6","text":"Bathatha lamadoda wonke, labesifazane bonke kanye labantwana bonke, lamadodakazi enkosi lawo uNebhuzaradani umlawuli wabalindi ayewatshiye loGedaliya indodana ka-Ahikhami, indodana kaShafani, loJeremiya umphrofethi kanye loBharukhi indodana kaNeriya."},{"book":"UJeremiya","chapter":"43","verse":"7","text":"Ngakho bangena eGibhithe bedelela uThixo, bahamba baze bayafika eThahiphanesi."},{"book":"UJeremiya","chapter":"43","verse":"8","text":"Ilizwi likaThixo lafika kuJeremiya eThahiphanesi lisithi,"},{"book":"UJeremiya","chapter":"43","verse":"9","text":"“Thatha amatshe amakhulu uwagqibele enhlabathini endaweni egandelwe ngezitina, amaJuda bekhangele, esangweni lesigodlo sikaFaro eThahiphanesi,"},{"book":"UJeremiya","chapter":"43","verse":"10","text":"uthi kubo, ‘UThixo uSomandla, uNkulunkulu ka-Israyeli uthi: Ngizabiza inceku yami uNebhukhadineza inkosi yaseBhabhiloni, njalo ngizabeka isihlalo sakhe sobukhosi phezu kwamatshe la engiwambele lapha; uzakwendlala ithente lakhe lobukhosi phezu kwawo."},{"book":"UJeremiya","chapter":"43","verse":"11","text":"Uzakuza ahlasele iGibhithe, alethe ukufa kulabo abamiselwe ukufa, lokuthunjwa kulabo abamiselwe ukuthunjwa, lenkemba kulabo abamiselwe inkemba."},{"book":"UJeremiya","chapter":"43","verse":"12","text":"Uzawathungela ngomlilo amathempeli abonkulunkulu bamaGibhithe; uzawatshisa amathempeli abo athumbe labonkulunkulu bawo. Njengomelusi ezithandela ngesembatho sakhe, ngokunjalo laye uzazithandela ngeGibhithe asuke khona engalimalanga."},{"book":"UJeremiya","chapter":"43","verse":"13","text":"Khonale eGibhithe, ethempelini lelanga, uzadiliza izinsika ezikhonzwayo njalo uzatshisa amathempeli abonkulunkulu beGibhithe.’ ”"}]}