{"data":[{"book":"2 AmaKhosi","chapter":"21","verse":"1","text":"UManase wayeleminyaka elitshumi lambili eqalisa ukubusa njalo wabusa okweminyaka engamatshumi amahlanu lemihlanu eJerusalema. Ibizo likanina lalinguHefizibha."},{"book":"2 AmaKhosi","chapter":"21","verse":"2","text":"Wenza ububi emehlweni kaThixo, elandela imikhuba eyenyanyekayo yezizwe uThixo ayezixotshile phambi kuka-Israyeli."},{"book":"2 AmaKhosi","chapter":"21","verse":"3","text":"Wavuselela izindawo zokukhonzela ezazidilizwe nguyise uHezekhiya, wakha lama-alithare kaBhali wenza lensika ka-Ashera, njengalokhu okwakwenziwe ngu-Ahabi inkosi yako-Israyeli. Wakhothamela zonke izinkanyezi zezulu wazikhonza."},{"book":"2 AmaKhosi","chapter":"21","verse":"4","text":"Wakha ama-alithare ethempelini likaThixo, lona uThixo ayethe, “EJerusalema ngizabeka khona iBizo lami.”"},{"book":"2 AmaKhosi","chapter":"21","verse":"5","text":"Kuwo womabili amaguma ethempeli likaThixo, wakhela izinkanyezi zezulu ama-alithare."},{"book":"2 AmaKhosi","chapter":"21","verse":"6","text":"Wenza umhlatshelo ngendodana yakhe emlilweni, wavumisa, wenza imilingo, wasebenza lezanuse labemimoya. Wenza okubi kakhulu emehlweni kaThixo, wamthukuthelisa."},{"book":"2 AmaKhosi","chapter":"21","verse":"7","text":"Wathatha insika ebaziweyo ka-Ashera ayeyenzile wayifaka ethempelini, lona lelo kanye uThixo ayethe kuDavida lakuSolomoni indodana yakhe, “Kulelithempeli lakulo umuzi waseJerusalema, engiwukhethileyo kuzozonke izizwana zako-Israyeli, ngizabeka iBizo lami kuze kube nininini."},{"book":"2 AmaKhosi","chapter":"21","verse":"8","text":"Angiyikuphinda ngenze inyawo zabako-Israyeli zizule elizweni engalinika okhokho babo, nxa bezananzelela balandele yonke imilayo engabanika yona bagcine wonke uMthetho abawunikwa nguMosi inceku yami.”"},{"book":"2 AmaKhosi","chapter":"21","verse":"9","text":"Kodwa abantu abalalelanga. UManase wabalahlekisa, ngakho bona kakhulu ukwedlula izizwe uThixo ayezitshabalalise phambi kokuba u-Israyeli angene."},{"book":"2 AmaKhosi","chapter":"21","verse":"10","text":"UThixo wakhuluma ngezinceku zakhe abaphrofethi wathi:"},{"book":"2 AmaKhosi","chapter":"21","verse":"11","text":"“UManase inkosi yakoJuda wenzile wonke amanyala la. Wenzile izono lezi ezenyanyekayo. Usenze ububi obukhulu obedlula obama-Amori ayekhona ngaphambi kwakhe, njalo usekhokhelele uJuda esonweni ngezithombe zakhe,"},{"book":"2 AmaKhosi","chapter":"21","verse":"12","text":"ngakho-ke nanku okutshiwo nguThixo, uNkulunkulu ka-Israyeli ukuthi, Ngizakwehlisela phezu kweJerusalema loJuda incithakalo ezakwenza indlebe zakhe wonke oyizwayo zinkenteze."},{"book":"2 AmaKhosi","chapter":"21","verse":"13","text":"Ngizakwelula phezu kweJerusalema intambo eyasetshenziswa ekulahleni iSamariya, lentambo eyasetshenziswa ekulahleni indlu ka-Ahabi. Ngizakwesula iJerusalema njengomuntu owesula umganu, awesule awumbokothe."},{"book":"2 AmaKhosi","chapter":"21","verse":"14","text":"Ngizalahla insalela yabantu bami, ngibanikele ezitheni zabo. Bazathunjwa babe yimpango yezitha zabo zonke,"},{"book":"2 AmaKhosi","chapter":"21","verse":"15","text":"ngoba benzile okubi phambi kwami, bangithukuthelisa, kusukela ekuphumeni kwabokhokho babo eGibhithe kuze kube lamuhla.”"},{"book":"2 AmaKhosi","chapter":"21","verse":"16","text":"Futhi uManase wachitha igazi elinengi kakhulu elingelacala waze waligcwalisa iJerusalema kusukela ekuqaleni kwalo kuze kube sekucineni, ngaphandle kwesono ayebangele uJuda ukuba asenze, ngakho benza isono emehlweni kaThixo."},{"book":"2 AmaKhosi","chapter":"21","verse":"17","text":"Ezinye izehlakalo ngokubusa kukaManase, lakho konke akwenzayo, kanye lesono asenzayo, akulotshwanga yini egwalweni lwembali yamakhosi akoJuda na?"},{"book":"2 AmaKhosi","chapter":"21","verse":"18","text":"UManase waya ekuphumuleni kubokhokho bakhe, wangcwatshelwa esivandeni sesigodlo sakhe, isivande sika-Uza. U-Amoni indodana yakhe wathatha ubukhosi."},{"book":"2 AmaKhosi","chapter":"21","verse":"19","text":"U-Amoni waba yinkosi eleminyaka engamatshumi amabili lambili, njalo wabusa eJerusalema okweminyaka emibili. Ibizo likanina lalinguMeshulemethi indodakazi kaHaruzi; owayevela eJothibha."},{"book":"2 AmaKhosi","chapter":"21","verse":"20","text":"Wenza okubi emehlweni kaThixo, njengalokhu okwakwenziwe nguyise uManase."},{"book":"2 AmaKhosi","chapter":"21","verse":"21","text":"Walandela konke okwakwenziwe nguyise, wakhonza izithombe ezazikhonzwa nguyise, njalo wazikhothamela."},{"book":"2 AmaKhosi","chapter":"21","verse":"22","text":"Wamdela uThixo, uNkulunkulu wabokhokho bakhe, njalo kazange ahambe ngendlela kaThixo."},{"book":"2 AmaKhosi","chapter":"21","verse":"23","text":"Izikhulu zika-Amoni zamelana laye zabumba icebo zambulala esigodlweni sakhe."},{"book":"2 AmaKhosi","chapter":"21","verse":"24","text":"Abantu bakulelolizwe basebebulala ababecebe ukubulala inkosi u-Amoni, basebebeka indodana yakhe uJosiya waba yinkosi, esikhundleni sakhe."},{"book":"2 AmaKhosi","chapter":"21","verse":"25","text":"Ezinye izehlakalo ngokubusa kuka-Amoni, lakho konke akwenzayo, akulotshwanga yini egwalweni lwembali yamakhosi akoJuda na?"},{"book":"2 AmaKhosi","chapter":"21","verse":"26","text":"Wangcwatshwa ethuneni lakhe, esivandeni sika-Uza. UJosiya indodana yakhe wathatha ubukhosi."}]}