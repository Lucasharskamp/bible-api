{"data":[{"book":"Atemmufo","chapter":"3","verse":"1","text":"Awurade gyaw aman bi wɔ asase no so a na ɔnam so pɛ sɛ ɔsɔ Israelfo a wɔnkɔɔ Kanaan ko no bi da hwɛ."},{"book":"Atemmufo","chapter":"3","verse":"2","text":"Ɔyɛɛ saa de kyerɛɛ Israel nkyirimma a wɔnkɔɔ ɔko da no sɛnea wobenya akodi ho nimdeɛ."},{"book":"Atemmufo","chapter":"3","verse":"3","text":"Saa aman no ni: Filistifo (wɔn a na wɔhyɛ Filistifo ahemfo baanum bi ase no), Kanaanfo nyinaa, Sidonfo, Hewifo a na wɔte Lebanon bepɔw no so fi Baal Hermon bepɔw ho de kosi Lebo Hamat."},{"book":"Atemmufo","chapter":"3","verse":"4","text":"Wogyaw saa nkurɔfo yi de sɔɔ Israelfo no hwɛe, pɛɛ sɛ wohu sɛ wobedi mmara a Awurade nam Mose so hyɛ maa wɔn agyanom no so ana."},{"book":"Atemmufo","chapter":"3","verse":"5","text":"Enti Israelfo no tenaa Kanaanfo, Hetifo, Amorifo, Perisifo, Hewifo ne Yebusifo no mu."},{"book":"Atemmufo","chapter":"3","verse":"6","text":"Na wodii wɔn ho aware. Israelfo mmabarima no warewaree wɔn mmabea na wɔde Israelfo mmabea nso maa wɔn mmabarima aware. Na Israelfo no som wɔn anyame."},{"book":"Atemmufo","chapter":"3","verse":"7","text":"Israelfo no yɛɛ nea ɛyɛ Awurade ani so bɔne. Wɔn werɛ fii Awurade wɔn Nyankopɔn, na wɔsom Baalim ahoni ne Asera nnua."},{"book":"Atemmufo","chapter":"3","verse":"8","text":"Awurade abufuw mu yɛɛ den tiaa Israel nti, ɔde wɔn hyɛɛ Aramhene Kusan-Risataim nsam. Na Israelfo yɛɛ Kusan-Risataim nkoa mfirihyia awotwe."},{"book":"Atemmufo","chapter":"3","verse":"9","text":"Nanso Israelfo su frɛɛ Awurade no, oyii ɔbarima bi sɛ ogyefo maa wɔn. Ne din ne Otniel a ɔyɛ Kaleb nua kumaa Kenas babarima."},{"book":"Atemmufo","chapter":"3","verse":"10","text":"Awurade honhom baa ne so, enti ɔbɛyɛɛ Israel otemmufo. Ɔko tiaa Aramhene Kusan-Risataim na Awurade maa Otniel dii ne so nkonim."},{"book":"Atemmufo","chapter":"3","verse":"11","text":"Enti asomdwoe baa asase no so mfirihyia aduanan. Na Kenas babarima Otniel wui."},{"book":"Atemmufo","chapter":"3","verse":"12","text":"Bio, Israelfo no yɛɛ nea ɛyɛ Awurade ani so bɔne, na ɛno nti, Awurade de tumi hyɛɛ Moabhene Eglon nsa ma odii Israel so."},{"book":"Atemmufo","chapter":"3","verse":"13","text":"Eglon boaboaa Amonfo3.13 Na Amonfo yɛ Lot asefo (1 Mose 19.38). Na Amalekfo nso yɛ Esau asefo (1 Mose 36.12,16). Na wɔbɛn Israel, nanso na wɔyɛ Israelfo atamfo kɛse. ne Amalekfo ano ma wɔbɛkaa ne ho na wɔkɔtow hyɛɛ Israelfo so. Wodii wɔn so, faa kuropɔn Yeriko."},{"book":"Atemmufo","chapter":"3","verse":"14","text":"Israelfo no som Moabhene Eglon mfirihyia dunwɔtwe."},{"book":"Atemmufo","chapter":"3","verse":"15","text":"Nanso Israelfo no su frɛɛ Awurade bio no, Awurade maa wɔn ogyefo. Ne din ne Ehud, Gera babarima a ɔyɛ abenkumma na ofi Benyamin abusuakuw mu. Israelfo no somaa Ehud sɛ ɔmfa wɔn sonkahiri sika nkɔma Moabhene Eglon."},{"book":"Atemmufo","chapter":"3","verse":"16","text":"Enti Ehud bɔɔ afoa anofanu a ne tenten yɛ nsateaa dunwɔtwe. Ɔde hyɛɛ ne srɛ nifa ho de siee nʼatade mu."},{"book":"Atemmufo","chapter":"3","verse":"17","text":"Ɔde sonkahiri sika no brɛɛ Eglon a wayɛ kɛse tobonn no."},{"book":"Atemmufo","chapter":"3","verse":"18","text":"Ɔde sika no maa no wiee no, Ehud gyaa wɔn a na wɔso sika no kwan ma wɔkɔɔ fie."},{"book":"Atemmufo","chapter":"3","verse":"19","text":"Nanso bere a Ehud duu abo ahoni a ɛbɛn Gilgal no, ɔsan nʼakyi baa Eglon nkyɛn bɛka kyerɛɛ no se, “Mewɔ kokoamsɛm bi ka kyerɛ wo.” Enti ɔhene no maa nʼasomfo no nyinaa yɛɛ dinn na ɔmaa wɔn nyinaa fii ɔdan mu hɔ."},{"book":"Atemmufo","chapter":"3","verse":"20","text":"Afei, Ehud kɔɔ Eglon nkyɛn. Na ɔte abansoro dan bi a emu dwo mu. Ehud ka kyerɛɛ no se, “Mewɔ asɛm bi a efi Onyankopɔn nkyɛn ka kyerɛ wo!” Bere a ɔhene Eglon sɔre fii nʼakongua mu ara pɛ,"},{"book":"Atemmufo","chapter":"3","verse":"21","text":"Ehud de ne nsa benkum twee afoa a ɔde ahyɛ ne srɛ nifa ho no de wɔɔ ɔhene no yafunu mu."},{"book":"Atemmufo","chapter":"3","verse":"22","text":"Afoa no kɔɔ akyiri kosii sɛ ne bona no mpo wuraa ɔhene no srade mu maa ɛso katae. Enti Ehud gyaa afoa no wɔ yafunu no mu maa ne nsono tu gui."},{"book":"Atemmufo","chapter":"3","verse":"23","text":"Afei, Ehud totoo apon no mu foroo agyanan dan no, faa ne asuten no mu guan kɔe."},{"book":"Atemmufo","chapter":"3","verse":"24","text":"Ehud kɔe akyi no, ɔhene asomfo no baa hɔ behuu sɛ wɔatoto apon a ɛkɔ aban no so no mu. Na wodwen sɛ ɔwɔ agyananbea hɔ,"},{"book":"Atemmufo","chapter":"3","verse":"25","text":"enti wɔtwɛnee. Wɔtwɛn ara na ɔhene no mma no, ɛhaw wɔn ma wɔkɔhwehwɛɛ safe bi. Na wobuee pon no, wohuu sɛ wɔn wura awu da fam."},{"book":"Atemmufo","chapter":"3","verse":"26","text":"Bere a asomfo no retwɛn no, Ehud guan faa abo ahoni no so a ɔrekɔ Seira."},{"book":"Atemmufo","chapter":"3","verse":"27","text":"Oduu Efraim bepɔw asase no so no, Ehud hyɛn torobɛnto kyerɛɛ ɔman no sɛ wɔmfa akode mmra. Enti odii Israelfo kuw bi anim sian bepɔw no."},{"book":"Atemmufo","chapter":"3","verse":"28","text":"Ɔka kyerɛɛ wɔn se, “Munni mʼakyi. Awurade ama moadi Moabfo a wɔyɛ mo atamfo no so nkonim.” Enti wotu dii nʼakyi. Israelfo no faa asubɔnten Yordan baabi a ɛhɔ nnɔ a wofi Moab twa. Ɛno nti na obiara ntumi mfa hɔ ntwa Asubɔnten no."},{"book":"Atemmufo","chapter":"3","verse":"29","text":"Wɔtow hyɛɛ Moabfo no so. Wokunkum wɔn dɔmmarima no bɛyɛ mpem du. Wɔn mu biara antumi anguan."},{"book":"Atemmufo","chapter":"3","verse":"30","text":"Enti Israelfo dii Moabfo so nkonim saa da no, na asomdwoe baa asase no so mfirihyia aduɔwɔtwe."},{"book":"Atemmufo","chapter":"3","verse":"31","text":"Ehud akyi no, Anat babarima Samgar gyee Israelfo. Ɔde nantwika abaa kum Filistifo ahansia."}]}