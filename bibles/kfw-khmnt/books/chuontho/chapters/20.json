{"data":[{"book":"Chuontho","chapter":"20","verse":"1","text":"Inhaangna kha ajuodai suonuk, Paul in kangamna ngaikha akoiya khat-um akakuo ah aleimasokli, inmani kha inthenpuiya Macedonia tiang aleisijei."},{"book":"Chuontho","chapter":"20","verse":"2","text":"Halli ama'n khawa ramtiang asipha, inmani kha chong katamtak ah amasokli, Achaia katung asijei,"},{"book":"Chuontho","chapter":"20","verse":"3","text":"halli ama'n khawakhan thathum aleiomli, Syria katung rakuong chuongnga sinasik atholaitak Jihudi ngai'n thatnasik inthokha ajet-ah, ama'n Macedonia tiang kirnooktakte tia angaidon jei."},{"book":"Chuontho","chapter":"20","verse":"4","text":"Halli Berea makheiya Pyrrhus sapa Sopater; Thessalonia makheiya Aristarchus li Secundus; Derbe makheiya Gaius; halli Asia makheiya Tychicus li Trophimus; halli Timothy inmani ngaihi amale inlei-inruoijei."},{"book":"Chuontho","chapter":"20","verse":"5","text":"Inmani ngai'n ma inleisa-ah, Troas ah keini innaleingaak."},{"book":"Chuontho","chapter":"20","verse":"6","text":"Chol-inchelmak waipool Kahoi suonuk keini'n Philippi makheiya rakuong kinchuongnga, nira-nga suo-ah Troas ah inmani koolla kintungjei; khawakhan keini nisari kinleiom."},{"book":"Chuontho","chapter":"20","verse":"7","text":"Halli hakta inphutna nikhuo khan keini'n waipool baknasik kin-inchun phakhan, Paul in ziingkhuo awarli adasik ejarra, mi ngaidiang zaanchim katung chong aleiril."},{"book":"Chuontho","chapter":"20","verse":"8","text":"Keini intuupna chungkanung innkha meiser katamma inleiminkai."},{"book":"Chuontho","chapter":"20","verse":"9","text":"Ruothar inkhat araming Eutychus intipa kha bangkot khan alei-in-ong, Paul in chong arilla aleiomlai khan imu inchu-inchuli, inbirra inthum huuina chung-inn makheiya nuoipilla ajuotajei, halli akathiya injuoruutjei."},{"book":"Chuontho","chapter":"20","verse":"10","text":"Paul in ama koolla ajuochumma, akakuo ah ati, “Ningmalung mindongmaru, ama alaring.”"},{"book":"Chuontho","chapter":"20","verse":"11","text":"Halli ama'n chungtiang akalla, waipool kha akatherra inbakli, inmanile apha kasoot-ah khuowar katung chong inrilli, ama asuokjei."},{"book":"Chuontho","chapter":"20","verse":"12","text":"Inmani'n naipangpa kha karingnga in-inntiang inruoijei, halli inmani rokna kha lekteii emakjei."},{"book":"Chuontho","chapter":"20","verse":"13","text":"Keini'n ma-insa ah Assos tiang rakuongnga kinleisi, khawa khan Paul minchuong sik tia kinleingaidon, ajarchu ama'n keiiya sikate tia keinidiang aleiti."},{"book":"Chuontho","chapter":"20","verse":"14","text":"Assos ah ama'n keini anamupha, keini'n amakha rakuong kinminchuongnga Mitylene tiang kinsijei."},{"book":"Chuontho","chapter":"20","verse":"15","text":"Khamakheiya rakuong kinchuongnga, ziingkhuo warli Chios kintungjei, nikhat thengnga Samos tiang kinheiwa, halli ziingkhuo warli Miletus kintungjei."},{"book":"Chuontho","chapter":"20","verse":"16","text":"Paul in Asia ramma phakasoot ommak nasik, Ephesus rakaanna rakuong sepnasik angaidon jei, achathei inchu ama'n Penticost nikhuoni khan Jerusalem tungnasik innot-ah aleisijei."},{"book":"Chuontho","chapter":"20","verse":"17","text":"Miletus makheiya Ephesus ah Paul in mi atirra, koisuok uparup ngaikha ama inmupui nasik aleiminkoi."},{"book":"Chuontho","chapter":"20","verse":"18","text":"Inmani'n amadiang inhongtungpha, ama'n inmani diang ati; “Kei'n Asia ram kahongtungni makheiya apha rakip nangnile inruoiya angtho-thoa kiomme tikha nangni'n ningpum tak-ah ningjet,”"},{"book":"Chuontho","chapter":"20","verse":"19","text":"tichu, Jihudi ngai'n thatnasik innathona suungnga kei'n malung kadaile mitrathi suokpumma Pumi sepa katho,"},{"book":"Chuontho","chapter":"20","verse":"20-21","text":"Pathian diang malungthuulna khat-um eini Pumi Jisu Christa diang kangamna Jihudi ngaidiang um Greek ngaidiang um sakhi kapeya, nangni inna khat-um mipui karra karilla kanaminchuna khan, nangni nemnasik iteii kithen ommakti nangni'n ningjet."},{"book":"Chuontho","chapter":"20","verse":"22","text":"Tuunchu enru, Ratha khan anakhit ah kei Jerusalem katung kasi, khawa munkhan keidiang angme kasuoksik kei jetmong."},{"book":"Chuontho","chapter":"20","verse":"23","text":"Hibitchu kajet, innasur-innakhuop khat-um kapoong-karaal in kei kha anangaak ah aom tihi Ratha Inthiang in Khuopui rakip ah keidiang sakhi anapeii."},{"book":"Chuontho","chapter":"20","verse":"24","text":"Takkha Pumi Jisu nape chuon khat-um Pathian riangwai akatha chong sakhi rilthang nasik ah anatirna chuon kha muol-minsuo ah minheknasik kathomak inchu, karingkhuo hi keisik ah anemna iteii ommak tia ngaidonna kanei. 2 Tim 4:7"},{"book":"Chuontho","chapter":"20","verse":"25","text":"Tuunchu, enru, nangni karra kei'n Pathian Rengram chong karilla kaleisi, takkha nangni rakip in kei meelsuo inlet-ah namunutunjei ti kei kapumtak in ka-injetjei."},{"book":"Chuontho","chapter":"20","verse":"26","text":"Khawa jarra kei'n awini inthiangtak ah kimalar eii; nangni karra mi inkhat inmang suok-inchu, kei'n inmani thisen jarra kei iteii jetmong."},{"book":"Chuontho","chapter":"20","verse":"27","text":"Ajarchu Pathian lungdou rakip nangnidiang kei'n rilleiya kida ommakjei."},{"book":"Chuontho","chapter":"20","verse":"28","text":"Ama thisen tak-ah inaracho Pathian koisuok ngaikha kawaisik; nangni chungnga khat-um keelngam rahooi rakip chungnga ka-ensuisik malung minluutru, ajarchu Ratha Inthiang in nangni kha aka-ensuisik anadajei."},{"book":"Chuontho","chapter":"20","verse":"29","text":"Kei'n kanadasuo nuk keelngam rahooi ngaikha kahoimak chikaom malang ngai'n nangni karra inhongluut sik eii ti kei'n kajet."},{"book":"Chuontho","chapter":"20","verse":"30","text":"Ningkarra mi lekkhat in kangamna ngaikha in-nuk minjui sik-ah ka-emak chongkaril inhongsuok sik eii."},{"book":"Chuontho","chapter":"20","verse":"31","text":"khawasik bit-ah kumthum katung kei'n suunli zaan mitrathi sarra nangni rakip kinaminchu kha ngaidon inlang nangni kadei karaat eru."},{"book":"Chuontho","chapter":"20","verse":"32","text":"“Tuunchu kei'n nangni kha Pathian diang khat-um ama riangwai chongnga kanapejei, hiwa chongnga inabooljei khat-um inaminthiangjei nangni rakip chungnga Pathian rawaan kha nangnidiang kanapemator."},{"book":"Chuontho","chapter":"20","verse":"33","text":"Kei'n tu-inkhat diang soonna, dangka emakli puondiar ra-ot mong."},{"book":"Chuontho","chapter":"20","verse":"34","text":"Kakut tak-ah keisik khat-um ki-inruoipui ngai nemnasik bit-ah chuon katho tikha nangni ningpumtak in ningjet."},{"book":"Chuontho","chapter":"20","verse":"35","text":"Kei'n nangnidiang angrakip chungnga chuon ranak ah katho ah kanaminmujei, tichu, kha angnga tho-inlang nangni'n akasuol ngaikha kasan khat-um Pumi Jisu chong kha kangaidon ning-esik ejei, ajarchu Pumi'n ati, ‘Akalei neek achu akape in kheella rawaan atha.’ ”"},{"book":"Chuontho","chapter":"20","verse":"36","text":"Hiwahi ati suoli, ama'n akemurkhup thep-ah inmani rakiple inruoiya nina inneijei."},{"book":"Chuontho","chapter":"20","verse":"37","text":"Halli inmani rakip malung intook-ah inchap khat-um Paul kha inkakuo ah inheimazoop jei,"},{"book":"Chuontho","chapter":"20","verse":"38","text":"ama meelsuo woikhat inmani'n mununujei tia ama'n iril chong jarra kheella inmani'n inleipoong. Khamakheiya inmani'n ama kha rakuong katung injuothak jei."}]}