{"data":[{"book":"Luk'as Dooshishiyo","chapter":"13","verse":"1","text":"Manoor ashuwots Iyesusok waat, «Gelil ashuwots woosho bo t'intsfere P'ilat'os boon b́úd'i, bo s'atsonowere wooshoonton ekb́k'ri» ett bokeewu."},{"book":"Luk'as Dooshishiyo","chapter":"13","verse":"2","text":"Iyesuswere hank'o ett boosh bíaaniy, «Eshe, Gelil ashmanots keewi gond jamman bo ats b́bod bo Gelil ash jamotse bog morr fintsuwotsi bowottsosh arefa itsha?"},{"book":"Luk'as Dooshishiyo","chapter":"13","verse":"3","text":"‹Mank'oyiyaliye, naandre eto itk'azal itwor bokok'o t'afitute› etre itsha."},{"book":"Luk'as Dooshishiyo","chapter":"13","verse":"4","text":"Selihom gimbiwo bo ats girshat bíere k'irts tatse shmt ashuwots jango aak'owe itsh bíari? Bo Iyerusalemitse beyiru ash jamwotsiyere bogo morretsuwotsi boteshtsok'o arefa itsha?"},{"book":"Luk'as Dooshishiyo","chapter":"13","verse":"5","text":"Mank'oyiyaliye! naandre eto itk'azal itwoor bokok'owa it t'afiti.»"},{"book":"Luk'as Dooshishiyo","chapter":"13","verse":"6","text":"Maniye hakon Iyesus jewurets keewan b́keewu, «Ash iko b́ woyini mituwots beyoke tokets belesi mitu fa'aniye btesh, belesiy mitmanatse shuwo daatsituwe ett amt datsraniyere b́ oori."},{"book":"Luk'as Dooshishiyo","chapter":"13","verse":"7","text":"Eshe mituwotsi kotiruwosh ‹Hamb, belesi mitanatse shuwo datsifta etaat keez nato ti anaani, ernmó eegor shuwo daatsratse, andowo k'ut'k'rowe! eegishe datso bi awaashiyiri?› bí eti."},{"book":"Luk'as Dooshishiyo","chapter":"13","verse":"8","text":"Mituwotsi kotiruwonuwere hank'o ett bíaaniy, ‹Doonzono! aab handransh k'ayk'rowe, b gúro goyde'er dats goofituwo b gúrats gedetuwe,"},{"book":"Luk'as Dooshishiyo","chapter":"13","verse":"9","text":"Gawish shuwo bímal shengre, mank'o woto b́k'zal bin k'ut'k'rewe.› »"},{"book":"Luk'as Dooshishiyo","chapter":"13","verse":"10","text":"Iyesus Ik'i aawots ayhudiwots Ik' k'oni maa ikotse b́daniyfera b́tesh,"},{"book":"Luk'as Dooshishiyo","chapter":"13","verse":"11","text":"Manoknowere tatse shmt naton tuwat kim shayro b jiik'o b́k'urits mááts iku fa'a btesh, jik' k'uur b́wottsotse b́ jamon kááwu dek'ofalratsa."},{"book":"Luk'as Dooshishiyo","chapter":"13","verse":"12","text":"Iyesus bin b́ bek'tsok'on s'eegdek't, «Nee máátsane n shodotse kasherne!» bíet."},{"book":"Luk'as Dooshishiyo","chapter":"13","verse":"13","text":"B́ kishonowere biats b́gedi, manoor kawudek'at ned'bgutsi, Ik'onowere b údi."},{"book":"Luk'as Dooshishiyo","chapter":"13","verse":"14","text":"Iyesus saambati aawon b́ kashitsotse Ik' k'oni maa naasho fayat ash ashosh, «Ik gawuyotse fin finet shrt aawwots fa'ane, aawanotsn waar kashowere, saambati aawonomó kasho woteratse» ett b́ keewi."},{"book":"Luk'as Dooshishiyo","chapter":"13","verse":"15","text":"Doonzo Iyesuswere hank'o ett bísh bíaaniy, «It tooko dambaan detsirwotso, ititse ik iko Ik'i aawon b́ minzi beero k'as'tse kishde'er, wee b́daazo tipotse bishde'er aats b́ úshetuwok damalkeya?"},{"book":"Luk'as Dooshishiyo","chapter":"13","verse":"16","text":"Eshe, Abraham naar wotts máátsan tatse shmt nat s'eeno shed'anon tipeyat b kic'efere teshrane, bi bere, tipeyat bkic'iru shodanitse Ik'i aawon bítse biisho bish geyiratsa?»"},{"book":"Luk'as Dooshishiyo","chapter":"13","verse":"17","text":"B́ keewts keewannó Iyesus bín k'efiruwotsi jitsi b́k'r, ash ashonmó Iyesus b́ fints adits keewu jamon bo geneúwi."},{"book":"Luk'as Dooshishiyo","chapter":"13","verse":"18","text":"Iyesus hank'owa bíet, «Ik'i mengstu eega biari erono? Himó awunton bin nutsiwuta?"},{"book":"Luk'as Dooshishiyo","chapter":"13","verse":"19","text":"Ash iko b́ taritalots b́ shookts snafic'i aawuniye bíari, bi enat mit wotbgutsi, kafuwotswere b jaabats bo kúto agbodek'í.»"},{"book":"Luk'as Dooshishiyo","chapter":"13","verse":"20","text":"Iyesus aani hank'o biet, «Ik'i mengstu egontoniya t nutsiti?"},{"book":"Luk'as Dooshishiyo","chapter":"13","verse":"21","text":"Ik'i mengstu, mááts iku boot' jamo b́ shashfetso keez tatsi shel buudots baad'i bk'rts boot' shashituniye biari.»"},{"book":"Luk'as Dooshishiyo","chapter":"13","verse":"22","text":"Maniye okoon Iyesus Iyerusalem maants amfetst kit kitonat gal galotse daniyfetstni b́ beshefo."},{"book":"Luk'as Dooshishiyo","chapter":"13","verse":"23","text":"Manoor ash iko, «Doonzono, kashit ashuwots muk'nowa?» ett bíaat."},{"book":"Luk'as Dooshishiyo","chapter":"13","verse":"24","text":"«Fengsh t'ebun beshosh kup'ore, fengesh mann kindosh geyiruwots aynee, ernmó kindo faleratsne etiruwe itsha."},{"book":"Luk'as Dooshishiyo","chapter":"13","verse":"25","text":"Moo doonz tuur fengesho is'etuwe, itwere úratse bede'er fengesho toofetsr ‹Doonzono! oona neesha noosh k'eshuwe!› eto de'e tuwitute, bíwere ‹Ewukik it wattsok'o danatse!› err itsh bíaniti."},{"book":"Luk'as Dooshishiyo","chapter":"13","verse":"26","text":"Manoor it, ‹Nenton towat marone, towat úshrone, no jebatsnowere danirne› it eteti."},{"book":"Luk'as Dooshishiyo","chapter":"13","verse":"27","text":"13:27 Dub. 6:8  Bíwere aaniy ‹Aawoke it wottsok'o danatse, it gond finets jamanots ti atse wokoore!› bí eteti."},{"book":"Luk'as Dooshishiyo","chapter":"13","verse":"28","text":"13:28 Mat. 22:13; 25:30  Abrahami, Yisehak'i, Yak'obi, Nebiyi jamwotsi Ik'i mengstotse bek'etute, itmo úratse juweyar it oror eeponat gash k'asho itats bodetuwe."},{"book":"Luk'as Dooshishiyo","chapter":"13","verse":"29","text":"13:29Mat. 8:11-12  Ay ashuwots aaw kindon aaw keshon, gaarnat muurn weetúne, Ik'i mengstotse mishi marats beetúne."},{"book":"Luk'as Dooshishiyo","chapter":"13","verse":"30","text":"13:30 Mat. 19:30; 20:16; Mar. 10:31  Mann shintswots shuuts shutstswotswere shintsi wotitune.»"},{"book":"Luk'as Dooshishiyo","chapter":"13","verse":"31","text":"Manoor ferisawiyotsitse ik ikuwots Iyesus maants t'int «Herodis neen úd'osh b́geyiruwotse hanoke keer amee» bo et."},{"book":"Luk'as Dooshishiyo","chapter":"13","verse":"32","text":"Ernmó Iyesus boosh hank'owa bíet, wangmansh «Amr ‹Hambetsonat yatson fo'erawo kishitwe, shodetswotsi kashitwe, keezl aawonowere t fino ishitwe› etfe err keewwere."},{"book":"Luk'as Dooshishiyo","chapter":"13","verse":"33","text":"Wotowa eree hambetsonat yatson, sharto t weerindo Iyerusalem maants amo taash geyife, nebiyiyo Iyerusalemiye okoon k'osh beyoke k'iro bísh geyiratse."},{"book":"Luk'as Dooshishiyo","chapter":"13","verse":"34","text":"«Iyerusalem! Iyerusaleme! nee nebiyiwotsi úd'irune, n maants wosheets wosh na'úwotsi shútson togirwune, baaku b na'o b gop'shots bkakufok'o, taawere ambtsoto n nana'o kakwo t geyi! ernmó neenat niashwots k'azfone etrte."},{"book":"Luk'as Dooshishiyo","chapter":"13","verse":"35","text":"13:35 Dub. 118:26; Erm. 22:5  Mansh it moo bashone b́ ooriti, arikone itsh tkeewirye, ‹Doonzo shútson wetuwo deereke› it etfetsosh b́ jamon taan be'atste.»"}]}