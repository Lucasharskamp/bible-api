{"data":[{"book":"Walawi","chapter":"13","verse":"1","text":"Mndewa Mulungu kawalongela Musa na Haluni,"},{"book":"Walawi","chapter":"13","verse":"2","text":"“One munhu yoyose yahawa na lulumu hebu ihu hebu baka muna ulukuli lwake, ihawoneka kuwa ni utamu wa mbende, basi kezagaligwa kwa mkulu wa nhambiko Haluni hebu imwe wa wanage, yeli mkulu wa nhambiko."},{"book":"Walawi","chapter":"13","verse":"3","text":"Mkulu wa nhambiko kezahalola hanhu baho, one upipi wa hanhu haja ugaluka kuwa mzelu na utamu wenyewo uhawoneka kuwa wamgati ng'hani ya mbende ya lukuli lwake, basi uwo ni utamu wa mbende. Mkulu wa nhambiko yahakomeleza kumpekula kezagong'onda kuwa munhu iyo kambula mwiko."},{"book":"Walawi","chapter":"13","verse":"4","text":"Mbali one baka ijo, ingawa zelu hadingile ng'hani mgati ya mbende hebu upipi wa hanhu baho haugaluke kuwa mzelu, mkulu wa nhambiko kezambagula munhu iyo kwa siku saba."},{"book":"Walawi","chapter":"13","verse":"5","text":"Siku yesaba mkulu wa nhambiko kezampekula kaidi munhu iyo, one ihawa kulingana na ulolaji wa mkulu wa nhambiko, utamu uwo hawenela bule muna imbende yake, mkulu wa nhambiko kezambagula kaidi munhu iyo kwa siku zimwenga saba."},{"book":"Walawi","chapter":"13","verse":"6","text":"Mkulu wa nhambiko kezampekula kaidi munhu iyo siku yesaba. One ihawa kulingana na ulolaji wake, hanhu haja ihatamu hafila na utamu hawenele, mkulu wa nhambiko kezamgong'onda munhu iyo kuwa kela, uwo ni uhele muhala. Munhu iyo kezafuwa viwalo vake na kezakuwa kasafyigwa."},{"book":"Walawi","chapter":"13","verse":"7","text":"Mbali one uhele uwo uhenela muna imbende, munhu iyo yahamala kuilagusa kwa mkulu wa nhambiko kwa ichimu cha kusafyigwa kwake, kezakwiza kaidi kwa mkulu wa nhambiko."},{"book":"Walawi","chapter":"13","verse":"8","text":"Mkulu wa nhambiko kezampekula kaidi, na one uhele uja uhenela muna imbende, mkulu wa nhambiko kezamgong'onda munhu iyo kuwa kambula mwiko, uwo ni utamu wa mbende."},{"book":"Walawi","chapter":"13","verse":"9","text":"“One munhu yoyose yahawa na utamu wa mbende, kezagaligwa kwa mkulu wa nhambiko."},{"book":"Walawi","chapter":"13","verse":"10","text":"Mkulu wa nhambiko kezampekula na one yahawona lulumu zelu doditenda upipi uwe mzelu na lulumu ijo digaluka kuwa chilonda chibisi,"},{"book":"Walawi","chapter":"13","verse":"11","text":"uwo ni utamu wa mbende. Mkulu wa nhambiko kezagong'onda kuwa munhu iyo kambula mwiko. Habule chimu cha kumbagula munhu iyo kwaviya kambula mwiko kamala."},{"book":"Walawi","chapter":"13","verse":"12","text":"One utamu wa mbende uhamwamha na kwenela lukuli lwose, kwandusila kuna didosi mbaka kuna ulwayo fana vondayawone mkulu wa nhambiko,"},{"book":"Walawi","chapter":"13","verse":"13","text":"baho mkulu wa nhambiko kezamulola munhu iyo, yahawona kuwa utamu wa mbende wenela lukuli lwose, kezagong'onda kuwa munhu iyo kela kwaviya lukuli lwake lwose lugaluka luzelu. Ivo munhu iyo kela."},{"book":"Walawi","chapter":"13","verse":"14","text":"Mbali one lukuli lwa munhu iyo luhawoneka luna chilonda chibisi, munhu iyo kezakwambula mwiko."},{"book":"Walawi","chapter":"13","verse":"15","text":"Mkulu wa nhambiko kezalola chilonda icho ichibisi na kumgong'onda kuwa kambula mwiko kwaviya uwo ni utamu wa mbende."},{"book":"Walawi","chapter":"13","verse":"16","text":"Mbali one chilonda icho chihona na kugaluka kaidi kuwa chizelu, munhu iyo kezabwela kwa mkulu wa nhambiko,"},{"book":"Walawi","chapter":"13","verse":"17","text":"Nayo kezamulola na one yahawona kuwa chigaluka kaidi kuwa chizelu, kezagong'onda kuwa kela. Munhu iyo kela."},{"book":"Walawi","chapter":"13","verse":"18","text":"“One munhu yoyose yahawa na ihu muna imbende yake, najo dihona,"},{"book":"Walawi","chapter":"13","verse":"19","text":"mbali hanhu haja hohakalile na ihu hagaluka kuwa lulumu zelu hebu kuwa hadung'hu na hazelu chidogo, yolondeka kumulagusila mkulu wa nhambiko."},{"book":"Walawi","chapter":"13","verse":"20","text":"Mkulu wa nhambiko kezampekula munhu iyo, yahawona hagidimila na upipi wa hanhu baho ugaluka kuwa mzelu, mkulu wa nhambiko kezagong'onda kuwa munhu iyo kambula mwiko. Uwo ni utamu wa mbende woulawile kuna diihu."},{"book":"Walawi","chapter":"13","verse":"21","text":"Mbali one mkulu wa nhambiko yahamulola munhu iyo na kuwona upipi wa hanhu haja haugaluke kuwa mzelu na hahagidimile mbali hafila, basi kezambagula munhu iyo kwa siku saba."},{"book":"Walawi","chapter":"13","verse":"22","text":"Mbali one utamu uwo uhenela muna imbende, mkulu wa nhambiko kezagong'onda kuwa munhu iyo kambula mwiko, iyo kana utamu."},{"book":"Walawi","chapter":"13","verse":"23","text":"Mbali one hanhu haja hahenele, basi ija ni ng'hovu ya ihu muhala yoisigale, mkulu wa nhambiko kezagong'onda kuwa munhu iyo kela."},{"book":"Walawi","chapter":"13","verse":"24","text":"“One munhu yahalungula na chilonda chibisi chigaluka kuwa chidung'hu chidogo hebu chizelu,"},{"book":"Walawi","chapter":"13","verse":"25","text":"mkulu wa nhambiko kezahalola hanhu baho. Na one yahawona kuwa upipi wake ugaluka kuwa mzelu na hagidimila, uwo ni utamu wa mbende woulawile hana ihanhu halungule. Mkulu wa nhambiko kezagong'onda kuwa munhu iyo kambula mwiko."},{"book":"Walawi","chapter":"13","verse":"26","text":"Mbali one mkulu wa nhambiko yahawona upipi wa hanhu baho siyo mzelu na hahagidimile mbali hafila, mkulu wa nhambiko kezambagula munhu iyo kwa siku saba."},{"book":"Walawi","chapter":"13","verse":"27","text":"Siku yesaba mkulu wa nhambiko kezamulola kaidi. One uhenela muna imbende, basi mkulu wa nhambiko kezagong'onda kuwa munhu iyo kambula mwiko. Uwo ni utamu wa mbende."},{"book":"Walawi","chapter":"13","verse":"28","text":"Mbali one hanhu hafilile hezasigala iviya bila kwenela, ijo ni lulumu dodilawile kuna ukulungula. Mkulu wa nhambiko kezagong'onda kuwa munhu iyo kela, kwaviya iyo ni ng'hovu ya kulungula."},{"book":"Walawi","chapter":"13","verse":"29","text":"“Mbali munhu yoyose mulume hebu muke, yahawa na utamu wa mbende muna iditwi hebu muna ichidevu,"},{"book":"Walawi","chapter":"13","verse":"30","text":"mkulu wa nhambiko kezaulola utamu uwo. One yahawona kuwa hagidimila na upipi uwa wa ukole na msisili, basi kezagong'onda kuwa munhu iyo kambula mwiko, kwaviya uwo ni uhele na utamu wa mbende wa muna iditwi hebu muna ichidevu."},{"book":"Walawi","chapter":"13","verse":"31","text":"One mkulu wa nhambiko yahapekula kaidi uhele uja na yahawona hahagidimile na upipi siyo mtitu, basi mkulu wa nhambiko kezambagula munhu iyo kwa siku saba."},{"book":"Walawi","chapter":"13","verse":"32","text":"Siku yesaba mkulu wa nhambiko kezalola uhele uwo. One uhele uwo hawenele na habule upipi wa langi ya ukole, hebu hahagidimile,"},{"book":"Walawi","chapter":"13","verse":"33","text":"munhu iyo kezawegula nyele zake na ndevu zake. Mbali hanhu haja heli na uhele hezahawegula bule, maabaho mkulu wa nhambiko kezambagula munhu iyo kwa siku zimwenga saba."},{"book":"Walawi","chapter":"13","verse":"34","text":"Muna isiku yesaba mkulu wa nhambiko kezalola hanhu heli na uhele muna imbende hebu havingile mgati ya mbende, basi kezagong'onda kuwa munhu iyo kela. Munhu iyo kezafuwa viwalo vake, nayo kezakwela."},{"book":"Walawi","chapter":"13","verse":"35","text":"Mbali yahamala kusafyigwa uhele uwo uhenela,"},{"book":"Walawi","chapter":"13","verse":"36","text":"munhu iyo kezapekuligwa na mkulu wa nhambiko na one uhele uhenela muna imbende, mkulu wa nhambiko hezalonda kulola upipi uli na langi ya ukole, munhu iyo kezakuwa kambula mwiko."},{"book":"Walawi","chapter":"13","verse":"37","text":"Mbali one mkulu wa nhambiko yahawona uhele haugaluke na upipi mtitu wota hanhu baho, basi uhele uwo uhona. Munhu iyo kela. Mkulu wa nhambiko kezagong'onda kuwa munhu iyo kela."},{"book":"Walawi","chapter":"13","verse":"38","text":"“One munhu yoyose yawe mulume hebu muke kana mabaka mazelu muna imbende yake,"},{"book":"Walawi","chapter":"13","verse":"39","text":"mkulu wa nhambiko kezamulola munhu iyo. One mkulu wa nhambiko yahawona kuwa mabaka yayo ni mazelu chidogo, uwo ni uhele muhala na munhu iyo kela."},{"book":"Walawi","chapter":"13","verse":"40","text":"“One mulume yahawa na halaza, iyo kela kwaviya kana halaza muhala."},{"book":"Walawi","chapter":"13","verse":"41","text":"One halaza ijo dihalawa kuna ichihanga, munhu iyo kana halaza muhala, na kela."},{"book":"Walawi","chapter":"13","verse":"42","text":"Mbali one muna iditwi muna halaza hebu hana ichihanga hana baka dung'hu chidogo, uwo ni utamu wa mbende ya lukuli woulawile kuna dihalaza jake muna iditwi hebu muna ichihanga."},{"book":"Walawi","chapter":"13","verse":"43","text":"Mkulu wa nhambiko kezamulola munhu iyo, one yahawona lulumu zelu dung'hu chidogo muna iditwi hebu muna ichihanga na dowoneka fana utamu wa mbende,"},{"book":"Walawi","chapter":"13","verse":"44","text":"munhu iyo kana utamu wa mbende. Mkulu wa nhambiko kezagong'onda kuwa munhu iyo kambula mwiko, kwaviya kana utamu wa mbende muna iditwi jake."},{"book":"Walawi","chapter":"13","verse":"45","text":"“Munhu yoyose yeli na utamu wa mbende kezayawala viwalo videgeke, nyele zake hezazibunha, na mulomo wake kezaugubika, kezalonga kwa dizi kulu, ‘Niye nyambula mwiko, niye nyambula mwiko!’"},{"book":"Walawi","chapter":"13","verse":"46","text":"Munhu iyo kezagendelela kwambula mwiko kwa siku zose ziyeli na utamu uwo. Iyo kambula mwiko, nayo kezakala yaidumwe kunze ya dilago."},{"book":"Walawi","chapter":"13","verse":"47","text":"“One kuhawa na chimvuguya muna diwalo, diwe da sufu hebu chitani,"},{"book":"Walawi","chapter":"13","verse":"48","text":"walo ijo diwe dilukigwa hebu dibotigwa kwa chitani hebu sufu hebu walo ditendigwe kwa mbende yoyose,"},{"book":"Walawi","chapter":"13","verse":"49","text":"one chimvuguya icho chihawa cha langi ya yani bisi hebu ndung'hu muna diwalo ijo, walo ijo dina chimvuguya. Ivo dolondeka dilagusigwe kwa mkulu wa nhambiko."},{"book":"Walawi","chapter":"13","verse":"50","text":"Mkulu wa nhambiko kezapekula chimvuguya icho na kudika hakwe diwalo ijo kwa siku saba."},{"book":"Walawi","chapter":"13","verse":"51","text":"Siku yesaba kezapekula chimvuguya icho, one chihenela muna diwalo, diwe da kubota hebu da kuluka hebu da mbende yoyose, walo ijo dina utamu. Ivo walo ijo jambula mwiko."},{"book":"Walawi","chapter":"13","verse":"52","text":"Maabaho mkulu wa nhambiko kezadilunguza walo ijo kwaviya dina chimvuguya chochenela."},{"book":"Walawi","chapter":"13","verse":"53","text":"“Mbali one mkulu wa nhambiko yahalola na yahawona kuwa chimvuguya hachenele bule muna diwalo,"},{"book":"Walawi","chapter":"13","verse":"54","text":"kezalagiliza walo ijo difuwigwe na dikigwe hakwe kwa siku saba zimwenga."},{"book":"Walawi","chapter":"13","verse":"55","text":"Maabaho mkulu wa nhambiko kezadilola walo ijo dihamala kufuwigwa. One hadigaluke ingawa chimvuguya hachenele bule, walo ijo jambula mwiko. Walo ijo kezadilunguza, baka da chimvuguya diwe kuchisogo hebu kuulongozi wa walo ijo."},{"book":"Walawi","chapter":"13","verse":"56","text":"One mkulu wa nhambiko yahawona hafilile habule kwaviya difuwigwa, kezasegeza hanhu haja halingile fana utamu wa mbende."},{"book":"Walawi","chapter":"13","verse":"57","text":"Maabaho one hafilile howoneka kaidi hamwande muna diwalo dilukigwe hebu dibotigwe hebu muna ichinhu chochose cha mbende, chimvuguya icho chenela. Baho walo ijo kwizadilunguza."},{"book":"Walawi","chapter":"13","verse":"58","text":"Mbali walo diya dilawile chimvuguya dihamala kufuwigwa dolondeka kufuwigwa kaidi, ivo dokuwa jela.”"},{"book":"Walawi","chapter":"13","verse":"59","text":"Ijo ni lagilizo kusonhela chimvuguya chochilawa muna diwalo da sufu hebu chitani na dilukigwe hebu dibotigwe hebu da mbende. Kwa nzila iyo mwizadaha kudimanya walo jambule mwiko na walo hajambule mwiko."}]}