{"data":[{"book":"प्रेरितां केरां कम्मां","chapter":"28","verse":"1","text":"ज़ैखन असां ठीक ठाक बन्ने पुड़ पुज़े, त असन पतो च़लो कि इस टैपू जो माल्टा ज़ोतन।"},{"book":"प्रेरितां केरां कम्मां","chapter":"28","verse":"2","text":"तैट्ठेरे राने बालेईं असन सेइं बड़ो रोड़ो बर्ताव कियो, झ़ड़ी लग्गोरी थी, ते ठंढ भी बड़ी थी, तैनेईं अग बाली ते इश्शी बड़ी आदर कमाई।"},{"book":"प्रेरितां केरां कम्मां","chapter":"28","verse":"3","text":"पौलुसे कैड़ु केरो अक लेग्गु बनावं, ते ज़ैखन तै तैना कैड़ु अग्गी मां छ़डने लगो त अगारे सेके सेइं तैन कैड़न मरां अक सप निस्सो, ते पौलुसेरे हथ्थे सेइं पलेटोव।"},{"book":"प्रेरितां केरां कम्मां","chapter":"28","verse":"4","text":"ज़ैखन तैन लोकेईं सप पौलुसेरे हथ्थे सेइं पलेटोरो लव, त एप्पू मांमेइं ज़ोने लगे, “ए मैन्हु ज़रूर कोई खूनी आए, ए समुन्द्रे मां गर्क भोने करां त बच़ोरोए, पन इन्साफे ए ज़ींतो न राने न दित्तो।”"},{"book":"प्रेरितां केरां कम्मां","chapter":"28","verse":"5","text":"पन तैनी तैस सप्पे अग्गी मांजो घिल देइतां ट्लट्टो, ते तैस किछ नुकसान न भोव।"},{"book":"प्रेरितां केरां कम्मां","chapter":"28","verse":"6","text":"तैना लोक बलगने लग्गोरो थिये, कि एसेरी सारी जान एफरी गानीए ते ए मेरि गानोए, ते बड़े च़िरे तगर बलगनेरे बाद पौलुसे किछ न भोवं, त तैना लोक सोचने लगे, “ए ज़रूर कोई देबतोए।”"},{"book":"प्रेरितां केरां कम्मां","chapter":"28","verse":"7","text":"तैस ठैरारे आसे-पासेरे टैपेरी प्रधान पुबलियुसेरी ज़मीन थी, तैनी असां अपने घरे ने ते ट्लाई दिहाड़े इश्शी आदर खातर की।"},{"book":"प्रेरितां केरां कम्मां","chapter":"28","verse":"8","text":"पुबलियुसेरे बाजी भुखार ते पैचसी सेइं बड़ो बिमार भोरो थियो, ते पौलुसे तैस कां गेइतां तैसेरेलेइ प्रार्थना की, ते तैस पुड़ हथ रेखतां तै बझ़ाव।"},{"book":"प्रेरितां केरां कम्मां","chapter":"28","verse":"9","text":"फिरी तैस टैपेरे बाकी बिमार लोक आए ते तैना ठीक भोइ जे।"},{"book":"प्रेरितां केरां कम्मां","chapter":"28","verse":"10","text":"तैन लोकेईं इश्शी बड़ी इज़्ज़त की, ते असां तैट्ठां अग्रोवं गानेरे लेइ तियार भोए, त तैनेईं इश्शी ज़ुरुरतरी सैरी चीज़ां ज़िहाज़े मां छ़ैडी दित्ती।"},{"book":"प्रेरितां केरां कम्मां","chapter":"28","verse":"11","text":"इश्शू ज़िहाज़ बिगड़नेरे ट्लेइ महिना बाद असां सिकन्दरियारे एक्की ज़िहाज़े मां च़ले जे, ज़ैन ठंढ मुकने तगर तैस टैपू मां रुकेरु थियूं, तैस मां यूनैनी केरि दूई अकोट्ठी देबतेरी मूरतां बनोरी थी।"},{"book":"प्रेरितां केरां कम्मां","chapter":"28","verse":"12","text":"पेइले असां सुरकूसा नगरे मां पुज़े, ते ट्लाई दिहाड़े तैड़ी राए।"},{"book":"प्रेरितां केरां कम्मां","chapter":"28","verse":"13","text":"तैट्ठां असां च़लते-च़लते रेगियुम नगरे मां पुज़े, ते होरसां दक्षिणी हवा च़लने लगी ते असां होरसां पुतियुली नगरे मां पुज़े।"},{"book":"प्रेरितां केरां कम्मां","chapter":"28","verse":"14","text":"तैड़ी असन किछ ढ्ला भी मैल्ले, तैनेईं असां कुजाए ते असां तैड़ी सत दिहाड़े राए, ते तैसेरां बाद असां रोमे मां पुज़े।"},{"book":"प्रेरितां केरां कम्मां","chapter":"28","verse":"15","text":"तैट्ठेरे मसीही ढ्लान पतो लगो, कि असां ओरेम त तैना असन अगराने अप्पियुसेरे चौके ते ट्लेइ धर्मशालन तगर आए, पौलुसे तैना लेइतां परमेशरेरू शुक्र कियूं ते तैस बड़ी हिम्मत भोइ।"},{"book":"प्रेरितां केरां कम्मां","chapter":"28","verse":"16","text":"ज़ैखन अस रोम नगरे मां पुज़े ते पौलुसे अज़ाज़त मैल्ली, कि तै एक्की पैरहेदारी निगरेंनी मां ज़ैड़ी चाए गेइ सकते।"},{"book":"प्रेरितां केरां कम्मां","chapter":"28","verse":"17","text":"ज़ैखन ट्लाई दिहाड़े बीते त पौलुसे यहूदी केरे प्रधान कुजाए, ते ज़ैखन तैना अकोट्ठे भोए त पौलुसे तैन सेइं ज़ोवं, “ढ्लाव मीं अपनि कौमरे ते अपने दादे-पड़दादां केरि रसमरे खलाफ कोई कम नईं कियेरू त फिर भी अवं पाबंद केरतां यरूशलेम नगरे मां रोमी सरकारारे हवाले कियो।"},{"book":"प्रेरितां केरां कम्मां","chapter":"28","verse":"18","text":"तैनेईं पुछ़ गन केरनेरे बाद अवं हथरां छ़डनो थियो। किजोकि मीं कोई एरू कम न थियूं कियेरू कि ज़ैस सेइं मीं मौतरी सज़ा देथे।"},{"book":"प्रेरितां केरां कम्मां","chapter":"28","verse":"19","text":"पन ज़ैखन यहूदेईं मुखालफत की, त मीं महाराज़े कां बिनती की। पन एल्हेरेलेइ नईं कि अवं अपनि कौमी पुड़ कोई इलज़ाम लांनो चातो थियो।"},{"book":"प्रेरितां केरां कम्मां","chapter":"28","verse":"20","text":"एल्हेरेलेइ मीं एन रोड़ू समझ़ू, कि तुसन सेइं मिलतां गल केरि, अवं इस्राएलेरी एक्की उमीदी ज़ै मसीह आए शांगलन सेइं बंधोरोइं।”"},{"book":"प्रेरितां केरां कम्मां","chapter":"28","verse":"21","text":"तैनेईं तैस सेइं ज़ोवं, “असन यहूदन करां न कोई चिट्ठी मैल्ली ते न तैट्ठां एजनेबाले इश्शे लोकेईं तेरे बारे मां कोई खबर दित्ती, ते न तेरे खलाफ किछ ज़ोवं।"},{"book":"प्रेरितां केरां कम्मां","chapter":"28","verse":"22","text":"पन असां तेरे बारे मां ज़ाननू चातम, ए त असन पत्तोए, कि लोक सेब्भी ठैरन एस पंथेरे खलाफ गल्लां केरतन।”"},{"book":"प्रेरितां केरां कम्मां","chapter":"28","verse":"23","text":"तैखन यहूदी लोकेईं पौलुसेरी गल्लां शुन्नेरे लेइ अक दिहाड़ी ठुवहलाई, ज़ैखन तै दिहाड़ी आई, त लोक पेइले लोकन करां भी जादे अकोट्ठे भोए। पौलुसे तैन परमेशरेरे राज़्ज़ेरे बारे मां समझ़ाव, ते साथी यीशुएरे बारे मां मूसेरे कानूने ते नेबी केरे किताबन मरां तैन रोड़ेच़ारे समझ़ेइतां झ़ेझ़ां करां ड्लोझ़ी तगर गल्लां शुनातो राव।"},{"book":"प्रेरितां केरां कम्मां","chapter":"28","verse":"24","text":"किछ तैसेरी गल्लां शुन्तां मघन भोइ जे ते मन्नू ते किछेईं विश्वास भी कियो।"},{"book":"प्रेरितां केरां कम्मां","chapter":"28","verse":"25","text":"ज़ैखन तैना एप्पू मांमेइं अक न भोए, त पौलुसे तैन गाने करां पेइले अक गल ज़ोई, “पवित्र आत्मारे ज़िरिये यशायाह नबी तुश्शे दादे-पड़दादां केरे बारे मां ठीके ज़ोरू थियूं।”"},{"book":"प्रेरितां केरां कम्मां","chapter":"28","verse":"26","text":"एन लोकन कां गा, ते एन ज़ो कि,"},{"book":"प्रेरितां केरां कम्मां","chapter":"28","verse":"27","text":"किजोकि एन लोकां केरे दिले मोट्टे भोरोरेन,"},{"book":"प्रेरितां केरां कम्मां","chapter":"28","verse":"28","text":"“एल्हेरेलेइ अवं चाताईं कि तुस ज़ानथ कि परमेशरेरी मुक्ति गैर कौमन कां भी भेज़ोरोए ते तैना तैस शुनेले।”"},{"book":"प्रेरितां केरां कम्मां","chapter":"28","verse":"29","text":"ज़ैखन पौलुसे एन ज़ोवं, त यहूदी एप्पू मांमेइं बेंस केरते तैट्ठां च़ले जे।"},{"book":"प्रेरितां केरां कम्मां","chapter":"28","verse":"30","text":"पौलुस पूरे दूई सालन तगर क्रैइयेरे मुकाने मां राव,"},{"book":"प्रेरितां केरां कम्मां","chapter":"28","verse":"31","text":"ते ज़ै भी तैस सेइं मिलने एइतो थियो, पौलुस तैस सेइं मिलतो थियो, ते बेधड़क भोइतां परमेशरेरे राज़्ज़ेरी खुशखबरी शुनातो थियो, ते प्रभु यीशु मसीहेरे बारे मां शिक्षा देंतो राव।"}]}