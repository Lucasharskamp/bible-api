{"data":[{"book":"Skutky","chapter":"16","verse":"1","text":"Dorazili do Derbe a pak do Lystry. Tam žil mladý věřící muž jménem Timoteus, syn křesťanské Židovky a pohanského otce."},{"book":"Skutky","chapter":"16","verse":"2","text":"Křesťané v Lystře a Ikoniu si ho velice pochvalovali."},{"book":"Skutky","chapter":"16","verse":"3","text":"Také Pavel si ho oblíbil a vybral za svého dalšího průvodce. Protože v těchto oblastech měli stále co činit s židovskými usedlíky, kteří Timotea znali a považovali ho podle otce za pohana, Pavel mu raději doporučil obřízku."},{"book":"Skutky","chapter":"16","verse":"4","text":"Putovali pak společně do dalších měst a seznamovali je s dopisem apoštolů a vedoucích jeruzalémské církve."},{"book":"Skutky","chapter":"16","verse":"5","text":"Maloasijské sbory se upevňovaly ve víře a také tam stále přibývali noví křesťané."},{"book":"Skutky","chapter":"16","verse":"6-7","text":"Tak procestovali Frygii a obrátili se nazpět do Galacie, protože neměli vnitřní jistotu, že mají pokračovat dále na západ do provincie Asie. Pak chtěli na pobřeží Černého moře do Bytinie, ale cítili, že ani tam je Kristus neposílá."},{"book":"Skutky","chapter":"16","verse":"8","text":"Obrátili se tedy znovu k západu, bez zdržování prošli Mysií, až dorazili do Troady."},{"book":"Skutky","chapter":"16","verse":"9","text":"V noci měl Pavel sen. Stál před ním muž v makedonském kroji a prosil ho: „Přeplav se do Makedonie a pomoz nám!“"},{"book":"Skutky","chapter":"16","verse":"10","text":"My všichni jsme uvěřili, že tento sen byl Božím příkazem, abychom šířili zvěst o spáse také v Evropě, a hned jsme se začali připravovat na cestu."},{"book":"Skutky","chapter":"16","verse":"11","text":"Z troadského přístavu jsme se plavili na ostrov Samotraké a na evropskou pevninu jsme vystoupili v makedonské Neapoli."},{"book":"Skutky","chapter":"16","verse":"12","text":"Po souši jsme pokračovali do Filip, nejvýznamnějšího města severní Makedonie, obydleného hlavně římskými kolonisty. Tam jsme se usadili na několik dní."},{"book":"Skutky","chapter":"16","verse":"13","text":"Protože ve městě nebyla synagoga, vyšli jsme v sobotu za bránu na břeh řeky. Předpokládali jsme totiž, že by se tam mohli scházet místní židé a bohabojní pohané k modlitbám. Byla tam opravdu skupina žen, a tak jsme se posadili a mluvili k nim."},{"book":"Skutky","chapter":"16","verse":"14","text":"Mezi posluchačkami byla také Lydie, obchodnice s purpurovými sukny, pohanka, která uvěřila v Boha. Kristovo slovo ji zaujalo a ona dychtivě naslouchala Pavlovu kázání."},{"book":"Skutky","chapter":"16","verse":"15","text":"Přijala s celou svou rodinou křest a přiměla nás, abychom se stali hosty v jejich domě."},{"book":"Skutky","chapter":"16","verse":"16","text":"Když jsme zase jednou šli na místo modliteb, potkala nás mladá otrokyně, která měla věštecké nadání. Její majitelé na tom pořádně vydělávali."},{"book":"Skutky","chapter":"16","verse":"17","text":"Připojila se hned k nám a hlasitě vyvolávala: „Vidíte ty lidi? To jsou sluhové nejvyššího Boha a říkají nám, jak najít záchranu!“"},{"book":"Skutky","chapter":"16","verse":"18","text":"Tak to dělala den za dnem. Pavel to těžce nesl a jednoho dne jí přikázal: „Ve jménu Ježíše Krista, okamžitě přestaň!“ Dívka se probrala ze svého vytržení a úplně tu schopnost ztratila."},{"book":"Skutky","chapter":"16","verse":"19","text":"To ovšem rozzlobilo její pány, kteří přišli o zdroj značných příjmů."},{"book":"Skutky","chapter":"16","verse":"20-21","text":"Přivlekli Pavla a Silase na radnici před soudce a vznesli proti nim vážné obvinění: „To jsou židé, kteří pobuřují v našem římském městě a snaží se tu šířit svoje náboženství.“"},{"book":"Skutky","chapter":"16","verse":"22","text":"Srocený lid se také připojil k tomu obvinění a úředníci tedy dali Pavla a Silase zmrskat pruty po nahém těle."},{"book":"Skutky","chapter":"16","verse":"23","text":"Po krutém bičování je předali vězeňskému strážci do přísné vazby."},{"book":"Skutky","chapter":"16","verse":"24","text":"Ten je vsadil do nejhlubší kobky a nohy jim sevřel kládou."},{"book":"Skutky","chapter":"16","verse":"25","text":"Pavel a Silas se ještě o půlnoci hlasitě modlili a zpívali Bohu chvalozpěvy, až se to rozléhalo celou věznicí."},{"book":"Skutky","chapter":"16","verse":"26","text":"Tu se zatřásla země, základy vězení byly porušeny, dveře vyvaleny a okovy se uvolnily."},{"book":"Skutky","chapter":"16","verse":"27","text":"Žalářník se probudil a viděl, co se stalo. Tasil svůj meč a chtěl se jím probodnout, protože se domníval, že vězňové utekli, a on za ně ručil svým životem."},{"book":"Skutky","chapter":"16","verse":"28","text":"Pavel na něj zavolal: „Nezabíjej se, vždyť nikdo neutekl!“"},{"book":"Skutky","chapter":"16","verse":"29","text":"Správce žaláře popadl pochodeň, seběhl do jejich kobky a vrhl se před nimi na kolena."},{"book":"Skutky","chapter":"16","verse":"30","text":"Pak je vyvedl ven a ptal se: „Vy jste jistě bohové; co mám dělat, abych byl zachráněn?“"},{"book":"Skutky","chapter":"16","verse":"31","text":"Řekli mu: „Bůh je Ježíš Kristus, v něho uvěř a budeš zachráněn s celou rodinou.“"},{"book":"Skutky","chapter":"16","verse":"32","text":"A vyprávěli jemu a všem obyvatelům jeho domácnosti o Kristu."},{"book":"Skutky","chapter":"16","verse":"33","text":"Žalářník je pečlivě ošetřil a ještě v noci se dal s celou svojí rodinou i otroky pokřtít."},{"book":"Skutky","chapter":"16","verse":"34","text":"Pak zasedli ke stolu a bylo tam veselo, vždyť uvěřili v živého Boha!"},{"book":"Skutky","chapter":"16","verse":"35","text":"Ráno k němu poslali úředníci vojáka se vzkazem, aby apoštoly propustil."},{"book":"Skutky","chapter":"16","verse":"36","text":"Žalářník měl radost, že mohou klidně odejít,"},{"book":"Skutky","chapter":"16","verse":"37","text":"ale Pavel si postavil hlavu: „To tedy ne! Nás, římské občany, dají bez výslechu veřejně zmrskat, vsadit do žaláře, a teď by se nás chtěli v tichosti zbavit? Ať pěkně sami přijdou a propustí nás.“"},{"book":"Skutky","chapter":"16","verse":"38","text":"Voják to vyřídil. Městští úředníci se polekali té skutečnosti, že Pavel a Silas jsou občany Římské říše."},{"book":"Skutky","chapter":"16","verse":"39","text":"Přišli tedy s omluvami, ale prosili je, aby opustili Filipy."},{"book":"Skutky","chapter":"16","verse":"40","text":"A tak apoštolové ještě navštívili křesťanku Lydii, kde se setkali s věřícími, potěšili se navzájem a odešli z města."}]}