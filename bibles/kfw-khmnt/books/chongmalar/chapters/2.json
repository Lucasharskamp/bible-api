{"data":[{"book":"Chongmalar","chapter":"2","verse":"1","text":"Ephesus koisuok karoon marwaan tirton diang majiaro:"},{"book":"Chongmalar","chapter":"2","verse":"2","text":"Kei'n ning-intho chuon ngaikha kajet; nangni chuon ningngar khat-um kadei ningraat tihi kajet. Nangni'n akathamak mi ngaikha zootmakchu halli tirton ka-emak takkha tirton kin-eii kati ngaikha nangni'n ning-ensuiya maleisei karil mi ngai in-eii tium ningmujei tikha kajet."},{"book":"Chongmalar","chapter":"2","verse":"3","text":"Nangni kadei ningraat, kei kasik bit-ah poongraalna ningdei, halli nangni'n tuunkatung ningngir."},{"book":"Chongmalar","chapter":"2","verse":"4","text":"Takkha nangni chungnga hiwahi kizootmak om: Inphutna-ah kei ningna minriang angnga tuunchu naminriang makchujei."},{"book":"Chongmalar","chapter":"2","verse":"5","text":"Hituk kalaak-ah nangni ningpurjei tihi ngaidonru! Ningmalung thuul inlang inphutna-ah chuon ningleitho angnga thoru. Nangni ningmalung ningthuul mak-inchu, kei'n nangnidiang juokata nangni meiserkeii kha omnamun makheiya kakhaisik eii."},{"book":"Chongmalar","chapter":"2","verse":"6","text":"Takkha nangni chungnga minpaakna inkhat khachu hi-eii: kei'n kimatir angnga nangni innum Nicolaitans ngai itho chuon ngaikha ningmatir.”"},{"book":"Chongmalar","chapter":"2","verse":"7","text":"“Nangni ningkuor indou inchu, Ratha khan koisuok ngaidiang iti ngaikha rangairu.”"},{"book":"Chongmalar","chapter":"2","verse":"8","text":"Smyrna koisuok karoon marwaan tirton diang majiaro:"},{"book":"Chongmalar","chapter":"2","verse":"9","text":"Kei'n nangni poongraal kha kajet; nangni sara ning-eii tikha kei'n kajet—takkha nangni ning-inchong! Jihudi ka-emak takkha Jihudi kin-eii kati ngai'n nangni chungnga kathamak inrilkha kei'n kajet; inmani rahooi ngaikha Seitan mi in-eii!"},{"book":"Chongmalar","chapter":"2","verse":"10","text":"Nangni'n poongraal ningratong sikkha chimaru. Rangairu! Seitan in ningmalung ennasik tita nangni karra miring lekkhat kha mikhumna ah adasik eii, halli nangni poongraal nakha nisoom esik eii. Keidiang na-ngamnaru thina suok-innum, halli nangni raal matorna tumkha kei'n ringna lukhu kanapeii sik-eii."},{"book":"Chongmalar","chapter":"2","verse":"11","text":"Nangni ningkuor indou inchu, Ratha khan koisuok ngaidiang iti ngaikha rangairu!"},{"book":"Chongmalar","chapter":"2","verse":"12","text":"Pergamum koisuok karoon marwaan tirton diang majiaro:"},{"book":"Chongmalar","chapter":"2","verse":"13","text":"Kei'n hunme ning-om tikha kajet, khawa khan Seitan in-ongna mun om. Nangni'n keidiang kadik-ah ningom, halli ngamna kaom kei sakhi ka-eii Antipas kha Seitan omna nangni khuopui khan inthatlai khannum nangni'n ngamna kha mathaan makchu."},{"book":"Chongmalar","chapter":"2","verse":"14","text":"Takkha nangni chungnga kei'n kizootmak lekkhat om: nangni karra miring lekkhat Balaam minchuna kajui ningom, minchuna kachu Balak kha Israel mi ngaikha manu thonasik ah raikhuo ramil ngaidiang inpeii bu kha Israel mi ngaikha minbakli zool-inthai chuon minthonasik inminchu. Teelna 22:5,7; 31:16; Innidan 23:4; Isa 62:2; 65:15"},{"book":"Chongmalar","chapter":"2","verse":"15","text":"Khale in-angrip ah nangni karra Nicolaitans ngai minchuna kajui ningom."},{"book":"Chongmalar","chapter":"2","verse":"16","text":"Tuun ningmalung thuultaru! Ningmalung ningthuul mak-inchu, kei'n, innot tak-ah nangnidiang juokata halli inmani ngai chungnga kamur makheiya kasuok chem khan raal kathosik eii.”"},{"book":"Chongmalar","chapter":"2","verse":"17","text":"Nangni ningkuor indou inchu, Ratha khan koisuok ngaidiang iti ngaikha rangairu!"},{"book":"Chongmalar","chapter":"2","verse":"18","text":"Thyatira koisuok karoon marwaan tirton diang majiaro:"},{"book":"Chongmalar","chapter":"2","verse":"19","text":"Kei'n nangni itho kha kajet. Nangni minriang, nangni ngamna, nangni chuontho, halli nangni deiraatna kha kajet. Inphutna-ah ningleitho neek-ah tuundoom ningtho tikha kei'n kajet."},{"book":"Chongmalar","chapter":"2","verse":"20","text":"Takkha nangni chungnga kizootmak kha hi-eii: Apumtak in Pathian taangwa ka-eii inti khawa numeisa Jezebel kha nangni'n ningzoot. Ama minchuna khan kei kasuok ngaikha zool-inthai chuon ngaikha amintho halli raikhuo ramil ngaidiang inpeii saak ngaikha aminbak. 1 Reng 16:31; 2 Reng 9:22,30"},{"book":"Chongmalar","chapter":"2","verse":"21","text":"Kei'n ama kha malung thuulnasik apha kha kapeii, takkha manu makheiya inphut amalung thuulzootmak."},{"book":"Chongmalar","chapter":"2","verse":"22","text":"Khawa jarra kei'n poongna zaalmun khan ama kha kadeengluutsik eii halli ama le zool-inthai chuon katho mi ngaikha ama dikmakna chuon makheiya inmalung inheithuul mak inchu inmani chungnga kheel doomma poongna kapesik eii."},{"book":"Chongmalar","chapter":"2","verse":"23","text":"Ama nukkajui mi ngaikha kathatsik eii, halli koisuok rakip ngai'n kei hi mi rakip malung khat-um inmanuom kajet wiakpa kha ka-eii tihi injetsik eii. Nangni itho itho dungjuiya kei'n ningthoman kanamaleiisik eii.” Minpkla 7:9; Jer 17:10; Minpkla 62:12"},{"book":"Chongmalar","chapter":"2","verse":"24","text":"“Thyatira ah kaom Jezebel kajuimak nangni chu hiwa kadikmak minchuna hi juimakchu,” aleiilaak mi ngai'n; “inthuuk Seitan ta” intia injetna ngaikha inchumakchu. Kei'n nangni diang kati, khachu, kei'n nangni chungnga aleiilaak phurrik ngaikha napenuning."},{"book":"Chongmalar","chapter":"2","verse":"25","text":"Takkha kei'n kajuo maklaiseng, nangni diangnga kaomjei ngaikha kacheet-ah mahuumru."},{"book":"Chongmalar","chapter":"2","verse":"26","text":"Raal kamator khat-um kei lungdou kha ahekna katung akatho amadiang kei'n phungli zaat ngai chungnga wai karoon kamin esik eii,"},{"book":"Chongmalar","chapter":"2","verse":"27","text":"khawa miringpa khan thir kherol thota inmani chungnga wai roonsik halli inmani ngaikha neipilla inbool beel ngaikha izeemkhoi angta alek alek-ah zeemkhoisik eii. Kei'n Kapa diangnga inphut ranak kimu angnga,"},{"book":"Chongmalar","chapter":"2","verse":"28","text":"kei innum khawa miring padiang ziingtiang Sorpa arsi kha kapesik eii."},{"book":"Chongmalar","chapter":"2","verse":"29","text":"Nangni ningkuor indou inchu, Ratha in koisuok ngaidiang iti ngaikha rangairu!"}]}