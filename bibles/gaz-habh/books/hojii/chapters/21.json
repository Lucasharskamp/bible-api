{"data":[{"book":"Hojii","chapter":"21","verse":"1","text":"Erga isaaniin gargar baanee booddees dooniidhaan kaanee utuu mirgaa bitaatti hin gorin Qoositti qajeelle. Guyyaa itti aanutti Roodees dhaqnee achii immoo Phaaxaraatti dabarre."},{"book":"Hojii","chapter":"21","verse":"2","text":"Doonii Finiiqeetti ceʼu tokkos argannee isa yaabbannee adeemsa itti fufne."},{"book":"Hojii","chapter":"21","verse":"3","text":"Yommuu Qophiroosin arguu dandeenyetti, harka bitaatti ishee dhiifnee Sooriyaatti qajeelle; nus iddoo dooniin keenya feʼiisa isaa itti buufachuuf ture Xiiroositti irraa buune."},{"book":"Hojii","chapter":"21","verse":"4","text":"Achitti barattoota argannee guyyaa torba isaan bira turre. Isaanis akka Phaawulos Yerusaalem hin dhaqneef Hafuura Qulqulluun isa akeekkachiisan."},{"book":"Hojii","chapter":"21","verse":"5","text":"Garuu yeroon keenya dhumnaan achii kaanee deemsa keenya itti fufne; barattoonni hundinuu niitota isaaniitii fi ijoollee isaanii wajjin magaalattii keessaa nu baasanii nu geggeessan; nus qarqara galaanaatti jilbeenfannee kadhanne."},{"book":"Hojii","chapter":"21","verse":"6","text":"Erga nagaatti waliin jennee booddees doonii yaabbanne; isaan immoo mana isaaniitti deebiʼan."},{"book":"Hojii","chapter":"21","verse":"7","text":"Xiiroosii kaanee adeemsa keenya itti fufuudhaan Phitolemaayisitti galle; achittis obboloota dubbifnee guyyaa tokko isaan bira oolle."},{"book":"Hojii","chapter":"21","verse":"8","text":"Guyyaa itti aanutti achii kaanee Qiisaariyaa geenye; achittis mana lallabaa wangeelaa tokkoo mana Fiiliphoos isa warra torbaan keessaa tokko ture sanaa dhaqnee isa bira turre."},{"book":"Hojii","chapter":"21","verse":"9","text":"Innis ijoollee durbaa kanneen hin heerumin afur qaba ture; isaanis raajii dubbatu turan."},{"book":"Hojii","chapter":"21","verse":"10","text":"Erga nu guyyaa hedduu achi turree booddee raajiin Agaaboos jedhamu tokko Yihuudaadhaa gad buʼe."},{"book":"Hojii","chapter":"21","verse":"11","text":"Innis gara keenya dhufee sabbata Phaawulos fuudhee harkaa fi miilla ofii isaa hidhee, “Hafuurri Qulqulluun, ‘Yihuudoonni Yerusaalem jiraatan abbaa sabbata kanaa akkanatti hidhanii dabarsanii Namoota Ormaatti isa kennu’ jedha” jedhe."},{"book":"Hojii","chapter":"21","verse":"12","text":"Nus yommuu waan kana dhageenyetti akka Phaawulos Yerusaalemitti ol hin baaneef namoota achi jiran wajjin isa kadhanne."},{"book":"Hojii","chapter":"21","verse":"13","text":"Phaawulos immoo deebisee, “Isin maaliif boossanii garaa na raaftu? Ani maqaa Gooftaa Yesuusiitiif jedhee Yerusaalemitti hidhamuu qofa utuu hin taʼin duʼuuf illee qophaaʼeeraatii” jedhe."},{"book":"Hojii","chapter":"21","verse":"14","text":"Yommuu inni nuu sarmuu didettis, “Fedhiin Gooftaa haa taʼu” jennee dhiifne."},{"book":"Hojii","chapter":"21","verse":"15","text":"Guyyoota kanneen booddees qophoofnee Yerusaalemitti ol baane."},{"book":"Hojii","chapter":"21","verse":"16","text":"Barattoonni Qiisaariyaa keessaa tokko tokko nu miiltessanii gara mana Minaason nu geessan; innis nama Qophiroos kan barattoota durii keessaa tokko turee dha."},{"book":"Hojii","chapter":"21","verse":"17","text":"Yommuu nu Yerusaalem geenyetti obboloonni gammachuudhaan nu simatan."},{"book":"Hojii","chapter":"21","verse":"18","text":"Guyyaa itti aanuttis Phaawulos nu wajjin Yaaqoob bira dhaqe; jaarsoliin hundinuus achi turan."},{"book":"Hojii","chapter":"21","verse":"19","text":"Phaawulosis nagaa isaan gaafatee waan Waaqni tajaajila inni kenneen Namoota Ormaa keessatti hojjete hunda tokko tokkoon isaanii ibse."},{"book":"Hojii","chapter":"21","verse":"20","text":"Isaan yommuu waan kana dhagaʼanitti Waaqa galateeffatan. Phaawulosiinis akkana jedhan; “Yaa obboleessa, ati akka Yihuudoonni kuma hedduun amanan ni argita; hundi isaaniis hinaaffaa seeraaf qabu."},{"book":"Hojii","chapter":"21","verse":"21","text":"Ati akka Yihuudoonni Namoota Ormaa keessa jiraatan hundinuu ilmaan isaanii dhagna hin qabnee fi akka isaan akka duudhaa keenyaatti hin jiraanne itti himtee akka isaan seera Musee irraa gara galan barsiisuun kee isaanitti himameera."},{"book":"Hojii","chapter":"21","verse":"22","text":"Isaan akka ati dhufte dhugumaan ni dhagaʼu; egaa maal gochuu wayya?"},{"book":"Hojii","chapter":"21","verse":"23","text":"Kanaaf ati waan nu sitti himnu godhi; namoonni wareega of irraa qaban afur nu bira jiru."},{"book":"Hojii","chapter":"21","verse":"24","text":"Akka isaan mataa isaanii haaddataniif namoota kanneen ofitti fuudhiitii isaan wajjin of qulqulleessiitii baasii isaanii ati baasi. Kanaanis namoonni hundinuu akka oduun waaʼee kee odeeffame sun dhugaa hin taʼin, akka ati mataan kee iyyuu seeraaf ajajamtee jiraattu ni beeku."},{"book":"Hojii","chapter":"21","verse":"25","text":"Waaʼee Namoota Ormaa kanneen amananii immoo akka isaan nyaata waaqota tolfamoof aarsaa dhiʼeeffame, dhiiga, foon horii hudhamee duʼeetii fi sagaagalummaa lagataniif nu murtii keenya isaaniif barreessineerra.”"},{"book":"Hojii","chapter":"21","verse":"26","text":"Phaawulosis guyyaa itti aanutti namoota sana ofitti fuudhee isaan wajjin of qulqulleesse; ergasii immoo gaafa guyyoonni qulqullaaʼummaa21:26 guyyoonni qulqullaaʼummaa – Yeroo guyyoota torbaanii kan itti namoonni afran sirna Naazirummaa guuttatan sun utuu akka aadaatti aarsaa dhiʼeessuuf jilaan hin qulqulleeffamin dura keessa darbuu malan argisiisa. sun itti xumuramanii fi yeroo itti aarsaan maqaa tokkoo tokkoo isaaniitiin dhiʼeeffamuu malu beeksisuuf mana qulqullummaa seene."},{"book":"Hojii","chapter":"21","verse":"27","text":"Yommuu guyyoonni torban sun xumuramuu gaʼanitti Yihuudoonni biyya Asiyaatii dhufan tokko tokko Phaawulosin mana qulqullummaa keessatti argan. Isaanis nama hundumaa kakaasanii isa qaban."},{"book":"Hojii","chapter":"21","verse":"28","text":"Iyyaniis, “Yaa namoota Israaʼel nu gargaaraa! Namichi kun nama saba keenyaan mormaa, seera keenyaa fi mana qulqullummaa mormaa nama hunda iddoo hundatti barsiisuu dha. Kana malees inni Giriikota mana qulqullummaatti ol galchee iddoo qulqulluu kana xureesseera” jedhan."},{"book":"Hojii","chapter":"21","verse":"29","text":"Isaan waan duraan namicha Efesoon kan maqaan isaa Xiroofiimoos jedhamu tokko Phaawulos biratti magaalaa keessatti arganii turaniif, waan Phaawulos mana qulqullummaatti ol isa galche seʼaniitii."},{"book":"Hojii","chapter":"21","verse":"30","text":"Magaalaan sunis guutummaatti ni raafamte; namoonnis karaa hundumaan fiigaa dhufan. Isaanis Phaawulosin qabanii lafa irra harkisaa mana qulqullummaatii gad baasan; yommusuma karroonni cufaman."},{"book":"Hojii","chapter":"21","verse":"31","text":"Utuu isaan isa ajjeesuu yaalanuu akka magaalaan Yerusaalem guutummaatti raafamaa jirtu oduun ajajaa waraana Roomaa gaʼe."},{"book":"Hojii","chapter":"21","verse":"32","text":"Innis yeruma sana loltootaa fi ajajjuuwwan dhibbaa tokko tokko fudhatee fiigichaan isaanitti gad buʼe. Isaanis yommuu ajajaa sanaa fi loltoota isaa arganitti Phaawulosin tumuu dhiisan."},{"book":"Hojii","chapter":"21","verse":"33","text":"Ajajaan sunis dhufee isa qabe; akka inni foncaa lamaan hidhamus ajaje; akka inni eenyu taʼee fi akka inni maal hojjechaa tures isa gaafate."},{"book":"Hojii","chapter":"21","verse":"34","text":"Tuuta sana keessaas garri tokko waan tokko jedhanii iyyaa, garri kaan immoo waan biraa jedhanii iyyaa turan; ajajaan sunis sababii waca namaatiif waan mirkana taʼe argachuu waan dadhabeef akka Phaawulos gara qubata loltootaatti geeffamu ajaje."},{"book":"Hojii","chapter":"21","verse":"35","text":"Phaawulos gulantaa ittiin gad baʼan bira geenyaan sababii goolii namootaatiif loltoonni isa baatan."},{"book":"Hojii","chapter":"21","verse":"36","text":"Namoonni hedduunis, “Isa ajjeesi!” jedhanii iyyaa duukaa buʼan."},{"book":"Hojii","chapter":"21","verse":"37","text":"Phaawulos yommuu loltoonni isa fuudhanii qubata loltootaatti ol isa galchuuf jedhanitti, ajajaa sanaan, “Akka ani waa sitti himu naa eeyyamtaa?” jedhee gaafate."},{"book":"Hojii","chapter":"21","verse":"38","text":"Ati namicha biyya Gibxi kan dhiʼeenya kana goolii kaasee shororkeessitoota21:38 shororkeessitoota – namoonni kunneen finciltoota ciccimoo akka diinota warra Roomaattii fi akka diinota Yihuudoota warra Roomaa deeggaraniitti of ilaalan hundaatti of lakkaaʼanii dha. Isaanis yeroo ayyaana gara garaatti saba kaanitti makamanii diinota isaanii ajjeesaa turan. 4,000 fudhatee gammoojjiitti gale sana mitii?”"},{"book":"Hojii","chapter":"21","verse":"39","text":"Phaawulosis, “Ani Yihuudii Xarsees magaalaa beekamtuu Kiilqiyaa keessaa sanaa ti. Maaloo, akka ani namoota kanatti dubbadhu naa eeyyami” jedhee deebise."},{"book":"Hojii","chapter":"21","verse":"40","text":"Phaawulos akkuma eeyyama ajajaa sanaa argateen gulantaa sana irra dhaabatee akka namoonni calʼisaniif harkaan mallattoo kenne; yommuu isaan hundinuu calʼisanitti immoo afaan Araamaayikiitiin akkana jedheen."}]}