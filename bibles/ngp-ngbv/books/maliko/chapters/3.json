{"data":[{"book":"Maliko","chapter":"3","verse":"1","text":"Niyo Yesu engila naho mwe nyumba ya Mnungu. Uko Nokunda na mnt'hu mta mkono uholole."},{"book":"Maliko","chapter":"3","verse":"2","text":"Mafalisayo watuhu nawakazungula mbuli ya kumlongeleza. Niyo wakaula vileke waone uneva naamhonye mnt'hu yudya mwe dizuwa dya Kuhumula."},{"book":"Maliko","chapter":"3","verse":"3","text":"Niyo Yesu amgamba yudya mnt'hu aholole, “So aha hagati.”"},{"book":"Maliko","chapter":"3","verse":"4","text":"Niyo awauza, “Sigilizi zaunga kidamanye kihi mwe dizuwa dya Kuhumula, kudamanya mbuli yedi hegu iihile? Kuhonya ugima wa mnt'hu hegu kuukoma?”"},{"book":"Maliko","chapter":"3","verse":"5","text":"Yesu niyo ahituka nt'hendelo zose akawang'oela meso kwa maya. Niyo awaonela mbazi kwo udala we mioyo yawe. Akajika amgamba yudya mnt'hu, “Kusula mkono wako.” Naye niyo aukusula, ahadya mkono wakwe niyo wanda mgima."},{"book":"Maliko","chapter":"3","verse":"6","text":"Wadya Mafalisayo niyo wafosa mwe nyumba idya ya Mnungu. Aaho, niyo wadugana na want'hu wa Mahelode, niyo waika mzungu vileke wamkome Yesu."},{"book":"Maliko","chapter":"3","verse":"7","text":"Yesu hamwenga na wanamp'hina wakwe wakepagulaga niyo waita kunk'handa kwe bahali. Fyo dya want'hu niyo dyamtimila kulawa mwe ziisi za Galilaya na Uyahudi,"},{"book":"Maliko","chapter":"3","verse":"8","text":"na Yelusalemu, na Idumeya ne ng'ambu ya Yolodani, na nt'hendelo za mizi ya Tilo na Sidoni. Want'hu woseni awo wezaga kwa Yesu weze weve mbuli ziya Yesu adamanye."},{"book":"Maliko","chapter":"3","verse":"9","text":"Yesu niyo awagamba wanamp'hina wakwe wamwigaile ngalawa vileke akwele kwaviya want'hu wandilisaga wengi, vileke wase kudaha kumvigaviga,"},{"book":"Maliko","chapter":"3","verse":"10","text":"kwaviya nakahonya want'hu wengi, wadya wose wandile wanyonge nawakavigana vigana vileke wamdose."},{"book":"Maliko","chapter":"3","verse":"11","text":"Na kila wata mp'hepo weze wamwone, mp'hepo niyo zagwa hameso hakwe zikaila naho zikamgamba, “Weye niwe Mwana Mnungu!”"},{"book":"Maliko","chapter":"3","verse":"12","text":"Mna Yesu niyo azitivila zimp'hepo zise kumtenda amanyike kwa want'hu."},{"book":"Maliko","chapter":"3","verse":"13","text":"Yesu niyo akwela ko mnima, uko niyo awetanga wadya awaungile mwenye, woho nao niyo wambasa."},{"book":"Maliko","chapter":"3","verse":"14","text":"Niyo awasagula mlongo na waidi awetanga wegala ulosi. Niyo awagamba, “Hiwasagulani mnde hamwenga na miye.” “Naho neniwasigileni mkabilikize,"},{"book":"Maliko","chapter":"3","verse":"15","text":"nanywe nomnde na udahi wa kulava mp'hepo mwa want'hu.”"},{"book":"Maliko","chapter":"3","verse":"16","text":"Wano nawo awasagulaga, Simoni niyo amwink'ha zina dya Petulo,"},{"book":"Maliko","chapter":"3","verse":"17","text":"Yakobo na nduguye Yohana, wana Zebedayo niyo awenk'ha zina dya Boanege, nuko kugamba, “Want'hu wa Kiludoleludole”,"},{"book":"Maliko","chapter":"3","verse":"18","text":"Anduleya, Filipo, Batolomayo, Matayo, Tomasi, Yakobo mwana Alufayo, Tadayo, Simoni Mkaya mtoanila isi ya Izilaeli,"},{"book":"Maliko","chapter":"3","verse":"19","text":"na Yuda Isikaliyote, mta kumsezenga Yesu."},{"book":"Maliko","chapter":"3","verse":"20","text":"Yesu niyo engila kwe nyumba. Fyo kulu dya want'hu niyo dyadugana, vilekile Yesu na wanamp'hina wakwe wadunduge ukudya."},{"book":"Maliko","chapter":"3","verse":"21","text":"Wanduguze weze weve idyo, niyo wagenda kumgwila kwaviya want'hu nawakagamba, “Kalaluka!”"},{"book":"Maliko","chapter":"3","verse":"22","text":"Wahinizi watuhu we Sigilizi za Musa wezile kulawa Yelusalemu niyo wagamba, “Ana Belizebuli, awalava want'hu mp'hepo kwa udahi wa mkulu wa mp'hepo.”"},{"book":"Maliko","chapter":"3","verse":"23","text":"Yesu niyo awetanga, akawagambila kwa mliganyizo, “Ivi Mwavu adaha kumgulusa Mwavu miyawe?"},{"book":"Maliko","chapter":"3","verse":"24","text":"Uneva useuta unaketoa nk'hondo woho wenye, useuta uwo haukudaha kukimala."},{"book":"Maliko","chapter":"3","verse":"25","text":"Uneva nyumba inaketoa nk'hondo yoho yenye, inyumba iyo haikudaha kukimala."},{"book":"Maliko","chapter":"3","verse":"26","text":"Ivo uneva useuta wa Mwavu unaketoa nk'hondo woho wenye, niyo wagwa na haukudaha kugendeela."},{"book":"Maliko","chapter":"3","verse":"27","text":"“Mnt'hu hakudaha kwingila mwe nyumba ya mta udahi na kuvitaha vint'hu vakwe hanandile kumkakiliza yudya mta udahi. Aho niho naadahe kuitaha inyumba vakwe."},{"book":"Maliko","chapter":"3","verse":"28","text":"“Nawagambilani kindedi, want'hu wadaha kuusilwa wavu wao wose hamwenga na kulonga vihile."},{"book":"Maliko","chapter":"3","verse":"29","text":"Mna mnt'hu akuunga amhomole Muye ywa Mnungu, hakudaha kuusilwa wavu wakwe, kwaviya katenda wavu wa ulo na ulo.”"},{"book":"Maliko","chapter":"3","verse":"30","text":"Yesu nivo alongile kwaviya wan'thu watuhu nawagamba, “Ana mp'hepo.”"},{"book":"Maliko","chapter":"3","verse":"31","text":"Nine na wanduguze Yesu wezaga niyo wakimala kuse, niyo wamtuma mnt'hu vileke akamwitange Yesu."},{"book":"Maliko","chapter":"3","verse":"32","text":"Na fyo dya want'hu nedikala kumzunguluka. Niyo dyamgamba, “Kaula, nyokwe hamwenga na wanduguzo wekuse wakuzungula.”"},{"book":"Maliko","chapter":"3","verse":"33","text":"Yesu niyo awahitula, “Mnala na wandugu zangu ni wahi?”"},{"book":"Maliko","chapter":"3","verse":"34","text":"Niyo ahituka akawakaula wadya wekale wamzunguluke niyo agamba “Kauleni! Awa nawo mnala na ndugu zangu!"},{"book":"Maliko","chapter":"3","verse":"35","text":"Mnt'hu yeyose akudamanya yadya akuunga Mnungu niye lumbu dyangu na ndugu yangu naho niye mnala.”"}]}