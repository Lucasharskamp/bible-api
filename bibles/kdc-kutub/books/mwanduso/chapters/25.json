{"data":[{"book":"Mwanduso","chapter":"25","verse":"1","text":"Abulahamu kasola mwehe iyagwe, twaga jake Ketula."},{"book":"Mwanduso","chapter":"25","verse":"2","text":"Ketula kamulelela Abulahamu Zimlani na Yokushani na Medani na Midiani na Ishibaki na Shua."},{"book":"Mwanduso","chapter":"25","verse":"3","text":"Yokushani kamulela Sheba na Dedani. Ulelo wa Dedani wakala Waashulu na Waletushi na Waleumi."},{"book":"Mwanduso","chapter":"25","verse":"4","text":"Wanage Midiani wakala Efa na Efeli na Hanoki na Abida na Elidaa. Wose wano walawa muulelo wa Ketula."},{"book":"Mwanduso","chapter":"25","verse":"5","text":"Abulahamu kamgwaa Isaka uhazi wa vinhu vake vose."},{"book":"Mwanduso","chapter":"25","verse":"6","text":"Lakini yang'hali mgima kawagwaa nhunza iwana yalelile na watumwa wake. Abaho kawagala wana awo kuna iisi ya mwambu wa kudilawila zuwa, kutali na kuyeli mwanage Isaka."},{"book":"Mwanduso","chapter":"25","verse":"7","text":"Abulahamu kakala na miyaka gana na malongo saba na tano."},{"book":"Mwanduso","chapter":"25","verse":"8","text":"Abulahamu viyafile kakala mvele ng'hani, kauja ng'hani na kailumba na wahenga zake wafile mwaka."},{"book":"Mwanduso","chapter":"25","verse":"9","text":"Wanage Abulahamu Isaka na Ishimaeli, wamzika tatao mwiimhango ya Makipela, habehi na Mamule mumgunda ukalile wa Efuloni, mwanage Sohali, Muhiti."},{"book":"Mwanduso","chapter":"25","verse":"10","text":"Mgunda awo Abulahamu kakala yaugulile kwa Wahiti, heyo na mwehe wake Sala wazikigwa mumgunda awo."},{"book":"Mwanduso","chapter":"25","verse":"11","text":"Abulahamu viyafile, Imulungu kamtendela ganogile Isaka, mwanage Abulahamu, keka ng'hambi yake behi na Beeli Lahai Loi."},{"book":"Mwanduso","chapter":"25","verse":"12","text":"Uno awo ulelo wa Ishimaeli, mwanage Abulahamu, ija imsang'hanaji wake Sala, Hajili Mmisili, yalelile na Abulahamu."},{"book":"Mwanduso","chapter":"25","verse":"13","text":"Gano gago matwaga ga wanage Ishimaeli, kamba viwaleleke, Nebayosi, mwana wa chaudele wa Ishimaeli na Kedali na Adibeeli na Mibisamu,"},{"book":"Mwanduso","chapter":"25","verse":"14","text":"na Mishima na Duma na Masa,"},{"book":"Mwanduso","chapter":"25","verse":"15","text":"Hadadi na Tema na Yetuli na Nafishi na Kedema."},{"book":"Mwanduso","chapter":"25","verse":"16","text":"Wano awo wanage Ishimaeli, wakalile watawala wa makabila longo na mbili. Mabuga gao na ng'hambi zao zikemigwa kwa matwaga gao."},{"book":"Mwanduso","chapter":"25","verse":"17","text":"Ishimaeli viyafile kakala yavikize miyaka gana na malongo madatu na saba, nayo kailumba na wahenga zake wafile umwaka."},{"book":"Mwanduso","chapter":"25","verse":"18","text":"Ulelo wa Ishimaeli wakala mna gamabuga gakalile hagati ya Havila na Shuli, behi na Misili, kuchola Ashulu. Wao wakala waigolile na ulelo uyagwe wa Abulahamu."},{"book":"Mwanduso","chapter":"25","verse":"19","text":"Uno awo ulelo wa Isaka mwanage Abulahamu. Abulahamu kamulela Isaka."},{"book":"Mwanduso","chapter":"25","verse":"20","text":"Isaka viyavikize miyaka malongo mane kamsola Lebeka, mndele wa Besueli, Imualamu wa Padani Alamu na lumbu jake Labani Imualamu."},{"book":"Mwanduso","chapter":"25","verse":"21","text":"Lebeka kakala mgumba, avo Isaka kampula Mndewa Imulungu. Nayo Mndewa Imulungu kahulika kupula kwake na imwehe Lebeka kagoga inda."},{"book":"Mwanduso","chapter":"25","verse":"22","text":"Inda ayo ikala ya mapacha, wang'hali hawanavumbuka wakala oisung'hasung'ha mwiinda yake. Avo kalonga, “Habali kinhu kamba kino chondawilila niye?” Avo kachola kumuuza Mndewa Imulungu."},{"book":"Mwanduso","chapter":"25","verse":"23","text":"Mndewa Imulungu kamulongela,"},{"book":"Mwanduso","chapter":"25","verse":"24","text":"Siku zake za kulela vizivikile, Lebeka kalela wana mapacha."},{"book":"Mwanduso","chapter":"25","verse":"25","text":"Wa ichanduso kakala mdung'hu, lukuli lose upipi wiiyeka, avo wamkema Esau."},{"book":"Mwanduso","chapter":"25","verse":"26","text":"Wa kabili kavumbuka kuno kamgoga Esau mna ikisiginho, avo wamgwaa twaga da Yakobo. Lebeka viyawalelile iwana, Isaka kakala yavikize miyaka malongo sita."},{"book":"Mwanduso","chapter":"25","verse":"27","text":"Wana awo wakula, Esau kakala galu wa kusaka, kakala konogelwa kusinda kumuhulo, lakini Yakobo kakala munhu muhole, kakalaga ukae."},{"book":"Mwanduso","chapter":"25","verse":"28","text":"Avo, Isaka kakala yamnogele Esau, kwavija kakala kotobola nyama ziyakomile, lakini Lebeka kakala yamnogele Yakobo."},{"book":"Mwanduso","chapter":"25","verse":"29","text":"Siku dimoja, Yakobo kakala koteleka ng'hunde, Esau kakala yabwelile kulawa kusaka. Kakala na nzala ng'hani,"},{"book":"Mwanduso","chapter":"25","verse":"30","text":"avo kamulongela Yakobo, “Nofa nzala, ngolela kinhu acho ikidung'hu ndie.” Lekaavo wamgwaa twaga da Edomu, fambulo jake mdung'hu."},{"book":"Mwanduso","chapter":"25","verse":"31","text":"Yakobo kamwidika, “Nokugwaa kamba wahangwaa kija kiulondigwa kuhazi kamba mwana wa chaudele.”"},{"book":"Mwanduso","chapter":"25","verse":"32","text":"Esau kamulongela, “Ona! Nolonda kufa, uhazi wangu wa mwana wa chaudele onifaya choni?”"},{"book":"Mwanduso","chapter":"25","verse":"33","text":"Yakobo kamwidika, “Tanhu iduwile kamba kongwaa kiulondigwa kuhazi.”"},{"book":"Mwanduso","chapter":"25","verse":"34","text":"Avo Yakobo kamgwaa Esau gate na ng'hunde. Kaja, kang'wa, abaho kenuka, kasegela. Vino vivo Esau viyakibezile kija kiyalondigwe kuhazi kamba mwana wa chaudele."}]}