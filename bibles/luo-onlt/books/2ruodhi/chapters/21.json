{"data":[{"book":"2 Ruodhi","chapter":"21","verse":"1","text":"Manase ne ja-higni apar gariyo kane odoko ruoth, kendo nobedo e loch kodak Jerusalem kuom higni piero abich gabich. Min mare ne nyinge Hefziba."},{"book":"2 Ruodhi","chapter":"21","verse":"2","text":"Notimo richo e nyim wangʼ Jehova Nyasaye koluwo timbe mamono mag ogendini mane Jehova Nyasaye oseriembo e dier jo-Israel."},{"book":"2 Ruodhi","chapter":"21","verse":"3","text":"Ne ochako ogero kuonde motingʼore gi malo mag lemo ma wuon mare Hezekia nomuko; to bende nogero kende mag misengini miwangʼoe liswa ne Baal kendo oloso siro milamo mar Ashera, mana kaka Ahab ruodh Israel notimo; bende nokulore kolamo gik moko duto mochwe man e kor polo."},{"book":"2 Ruodhi","chapter":"21","verse":"4","text":"Ne ogero kende mag misengini e hekalu mar Jehova Nyasaye, kata obedo ni Jehova Nyasaye nosewacho niya, “Ei Jerusalem ka ema naketie nyinga.”"},{"book":"2 Ruodhi","chapter":"21","verse":"5","text":"Nogero kende mag misengini miwangʼoe liswa ne gik mochwe mae kor polo e laru ariyo mag hekalu mar Jehova Nyasaye."},{"book":"2 Ruodhi","chapter":"21","verse":"6","text":"Notimo misango kochiwo wuode mondo owangʼ e mach, kotimo timbe mag ajuoke gi nyakalondo, kopenjo jomeny wach kod chunje jo-mirieri, notimo timbe maricho e wangʼ Jehova Nyasaye momiye ich wangʼ."},{"book":"2 Ruodhi","chapter":"21","verse":"7","text":"Nokawo siro milamo mar Ashera mane oseloso mochungo ei hekalu, to Jehova Nyasaye noyudo osewuoyoe ne Daudi kod wuode Solomon niya, “Aseyiero hekaluni gi Jerusalem e kind ogendini duto mag Israel kendo, abiro keto nyinga kanyo nyaka chiengʼ."},{"book":"2 Ruodhi","chapter":"21","verse":"8","text":"Ka jo-Israel orito chike duto mane amiyogi kendo rito buche duto mane Musa jatichna omiyogi, to ok anachak awe gia e piny mane amiyo kweregi.”"},{"book":"2 Ruodhi","chapter":"21","verse":"9","text":"To ji ne ok odewo kendo Manase ne obaro kodgi mane gimedo timo timbe maricho moloyo ogendini mane Jehova Nyasaye otieko e nyim jo-Israel."},{"book":"2 Ruodhi","chapter":"21","verse":"10","text":"Jehova Nyasaye nowacho kokalo kuom jotichne ma jonabi niya,"},{"book":"2 Ruodhi","chapter":"21","verse":"11","text":"“Manase ruodh Juda osetimo timbe makwero. Osetimo richo moloyo jo-Amor mane otelo nyime mi omiyo jo-Juda odonjo e richo mag nyisechene."},{"book":"2 Ruodhi","chapter":"21","verse":"12","text":"Kuom mano ma e gima Jehova Nyasaye ma Nyasach Israel wacho: Abiro kelo masira maduongʼ Jerusalem kod Juda, ma it ji duto mowinjo biro sakni."},{"book":"2 Ruodhi","chapter":"21","verse":"13","text":"Abiro ngʼadone Jerusalem bura machal mana gi mane angʼadone Samaria kendo machal bende mana gi bura mane angʼadone dhood Ahab. Abiro yweyo Jerusalem matieki ka ngʼama yweyo dis moluoki mamoye oko e chiengʼ kuome piny mondo otwo."},{"book":"2 Ruodhi","chapter":"21","verse":"14","text":"Abiro jwangʼo jogo modongʼ ma gin girkeni mag tich lweta kendo chiwogi e lwet wasikgi. Ibiro kwalgi mi yakgi gi wasikgi duto,"},{"book":"2 Ruodhi","chapter":"21","verse":"15","text":"nikech gisetimo richo e wangʼa kendo gisechwanya chakre chiengʼ mane kweregi oa Misri nyaka chil kawuono.”"},{"book":"2 Ruodhi","chapter":"21","verse":"16","text":"To kata kamano Manase nochwero remb joma onge ketho mi remb jogo nopongʼo Jerusalem duto, kiweyo richo mane omiyo jo-Juda otimo, mine gitimo richo e wangʼ Jehova Nyasaye."},{"book":"2 Ruodhi","chapter":"21","verse":"17","text":"To kuom gik moko duto mag loch Manase, to gi mago duto mane otimo, koriwo nyaka richo mane otimo, donge ondikgi e kitepe mag weche mag ruodhi Juda?"},{"book":"2 Ruodhi","chapter":"21","verse":"18","text":"Manase notho moyweyo gi kwerene kendo ne oike e puoth joka ruoth, ma en puoth Uza, kendo Amon wuode nobedo ruoth kare."},{"book":"2 Ruodhi","chapter":"21","verse":"19","text":"Amon ne ja-higni piero ariyo gariyo kane obedo ruoth, kendo norito piny kodak Jerusalem kuom higni ariyo. Min mare ne nyinge Meshulemeth ma nyar Haruz, kendo noa Jotba."},{"book":"2 Ruodhi","chapter":"21","verse":"20","text":"Notimo timbe maricho e wangʼ Jehova Nyasaye, mana kaka wuon mare Manase nosetimo."},{"book":"2 Ruodhi","chapter":"21","verse":"21","text":"Ne otimo timbe duto mane wuon mare otimo, kendo nolamo kido duto mane wuon mare olamo kendo okulorenegi."},{"book":"2 Ruodhi","chapter":"21","verse":"22","text":"Ne oweyo Jehova Nyasaye, ma Nyasach kwerene kendo ok ne owuotho e yore Jehova Nyasaye."},{"book":"2 Ruodhi","chapter":"21","verse":"23","text":"Jodongo mag Amon nowinjore monego ruoth e kar dakne."},{"book":"2 Ruodhi","chapter":"21","verse":"24","text":"Eka jopinyno noriwore monego jogo duto mane onego ruoth Amon kendo negiketo Josia wuode obedo ruoth kare."},{"book":"2 Ruodhi","chapter":"21","verse":"25","text":"To kuom gik moko duto mag loch Amon gi gik mane otimo, donge ondikgi e kitepe mag ruodhi Juda?"},{"book":"2 Ruodhi","chapter":"21","verse":"26","text":"Ne oike e liende mane ni e puodho mar Uza kendo Josia ma wuode nobedo ruoth kare."}]}