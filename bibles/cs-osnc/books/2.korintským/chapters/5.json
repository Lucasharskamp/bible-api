{"data":[{"book":"2. Korintským","chapter":"5","verse":"1","text":"Víme přece, že až zemřeme, ožijeme znovu v lepší a konečné podobě."},{"book":"2. Korintským","chapter":"5","verse":"2-9","text":"Toužíme po tom a zároveň kolísáme, protože bychom se rádi vyhnuli umírání a vstoupili přímo do nesmrtelného života, k němuž nás Bůh už nyní připravuje: jako záruku nám dal svého Ducha."},{"book":"2. Korintským","chapter":"5","verse":"10","text":"Tak jako tak se nakonec všichni musíme postavit před Kristův soud, kde bude každý náš čin, dobrý i zlý, spravedlivě ohodnocen."},{"book":"2. Korintským","chapter":"5","verse":"11","text":"Je to právě tahle bázeň před Bohem, která mě nutí vést lidi k víře. Bůh moje pohnutky zná a věřím, že ani vy mne nepodezíráte z něčeho postranního."},{"book":"2. Korintským","chapter":"5","verse":"12-13","text":"Ne, nechci znovu sebe vychvalovat. Chci vám jen ukázat, že se za mne nemusíte stydět, a tak můžete zavřít ústa těm, kdo si zakládají na vnějším projevu místo na vnitřní hodnotě. Poslouží-li to k Boží slávě, ať si mě lidé mají třeba za blázna. Jsem-li však při dobrých smyslech, poslouží to zase vám."},{"book":"2. Korintským","chapter":"5","verse":"14","text":"Kristova láska nás zajala. Je přece zřejmé, že smrt toho, kdo zemřel za všechny, se rovná tomu, jako kdyby zemřeli všichni,"},{"book":"2. Korintským","chapter":"5","verse":"15","text":"takže naše životy nepatří už nám, ale tomu, kdo za nás zemřel a vstal z mrtvých."},{"book":"2. Korintským","chapter":"5","verse":"16","text":"Není tedy správné posuzovat někoho podle toho, co o něm soudí svět nebo jaký se navenek jeví. Takto chybně jsem se kdysi i já díval na Krista a posuzoval jej jako každého jiného člověka. Jak jsem se mýlil!"},{"book":"2. Korintským","chapter":"5","verse":"17","text":"Kdo se stane křesťanem, stává se úplně jiným člověkem. Už nikdy není takovým, jakým byl předtím. Začal docela nový život!"},{"book":"2. Korintským","chapter":"5","verse":"18","text":"To je změna, kterou působí sám Bůh. Ačkoliv jsme se nacházeli v nepřátelském táboře,"},{"book":"2. Korintským","chapter":"5","verse":"19","text":"Bůh s námi prostřednictvím Ježíše Krista uzavřel mír a pak nás pověřil, abychom jeho jménem předložili nabídku smíření všem lidem na této planetě."},{"book":"2. Korintským","chapter":"5","verse":"20","text":"Z Kristova pověření – jako jeho velvyslanci – tedy provoláváme, aby to všichni slyšeli: Pojďte a přijměte přátelskou ruku, kterou vám Bůh v Kristu podává!"},{"book":"2. Korintským","chapter":"5","verse":"21","text":"Na toho, který se nikdy nedopustil ničeho špatného, přenesl Bůh všechnu naši špatnost a jeho spravedlnost přenesl na nás."}]}