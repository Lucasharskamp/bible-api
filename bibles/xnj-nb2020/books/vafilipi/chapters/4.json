{"data":[{"book":"Vafilipi","chapter":"4","verse":"1","text":"Ndava yeniyo valongo vangu vaganwa, ninogela neju kuvalola. Nyenye ndi luheku lwangu na njingwa ndi mkangamala kuyima mukuwungana na Bambu nyenye vaganwa vangu."},{"book":"Vafilipi","chapter":"4","verse":"2","text":"Nikuvayupa neju veve Eodio na veve Suntike, mutama mukuyelewana ngati valongo mu Bambu."},{"book":"Vafilipi","chapter":"4","verse":"3","text":"Mlongo wangu msadikika, nikuyupa uvatangatila vadala ava, ndava vahengili lihengu la kukokosa Lilovi la Bwina pamonga nene na Kilementi vahenga lihengu vayangu mahina gavi gayandikwi muchitabu cha kulama."},{"book":"Vafilipi","chapter":"4","verse":"4","text":"Hinu muheka magono goha, mukuwungana na Bambu! Niwuyila kujova muheka!"},{"book":"Vafilipi","chapter":"4","verse":"5","text":"Ungolongondi winu umanyikanayi pavandu voha. Bambu avi papipi kubwela."},{"book":"Vafilipi","chapter":"4","verse":"6","text":"Mkotoka kung'ahika ndava ya lijambu loloha, nambu mukila chindu muyupa kwa Chapanga kwa gala gemwigana na kumsengusa magono goha."},{"book":"Vafilipi","chapter":"4","verse":"7","text":"Ndi uteke wewihuma kwa Chapanga, weupita luhala lwoha lwa vandu yati uyunga bwina mitima na luhala lwinu mukuwunga na Kilisitu Yesu."},{"book":"Vafilipi","chapter":"4","verse":"8","text":"Pamonga na ago, valongo vangu mukamula mambu gabwina na gegiganikiwa kulumbiwa, mambu ga chakaka mambu gabwina, mambu gegakumganisa Chapanga, mambu gabwina na gegitopesa."},{"book":"Vafilipi","chapter":"4","verse":"9","text":"Muhenga mambu gemuwuliwi kuhuma kwangu, mambu gemuyuwini nikugajova na kulola nikugahenga. Na Chapanga mweakuvapela vandu uteke yati ivya pamonga na nyenye."},{"book":"Vafilipi","chapter":"4","verse":"10","text":"Nihekili neju mukuwungana na Bambu ndava munikumbwiki kavili kujova chakaka mukunikumbuka magono goha nambu mwadindiwi lepi mlyangu wa kulangisa lijambu lenilo."},{"book":"Vafilipi","chapter":"4","verse":"11","text":"Nijova lepi hinu ndava nigana chindu, muni nijiwulili kukola vindu vyenivili navyu."},{"book":"Vafilipi","chapter":"4","verse":"12","text":"Nimanyi kuvya vindu vyamahele na nimanyili kuvya na vindu videbe. Nijiwuli mambu goha kuyukuta amala kuvya na njala kuvya na vindu vyamahele amala kubela kuvya navyo."},{"book":"Vafilipi","chapter":"4","verse":"13","text":"Nihotola kuhenga mambu goha mu njila ya Kilisitu mweakunipela makakala."},{"book":"Vafilipi","chapter":"4","verse":"14","text":"Nambu, mukitili chabwina kuvya pamonga na nene mu mang'ahiso gangu."},{"book":"Vafilipi","chapter":"4","verse":"15","text":"Nyenye Vafilipi mwavene mmanyili kutumbula kukokosa Lilovi la Bwina, penawuka Makedonia, nga vene nyenye ndi msambi wa vandu vevakumsadika Kilisitu mwemwanitangatili, mewawa nga mwavene ndi mwemwavili pamonga na nene mukupokela vindu na kuvatangatila vandu vangi."},{"book":"Vafilipi","chapter":"4","verse":"16","text":"Hati panatamayi ku Tesalonike mwaniletilii vindu vya kunitangatila pamahele."},{"book":"Vafilipi","chapter":"4","verse":"17","text":"Mbwitu kujova kuvya nilonda kupokela njombi, nambu nigana mota iyonjokeseka mumitima yinu ya bwina."},{"book":"Vafilipi","chapter":"4","verse":"18","text":"Hinu, nimali kupokela vindu vyoha vyemnipeli, kavili ndi neju kuliku chenaganili. Ndi nivii na kila chindu muni hinu Epafloditi amali kuniletela njombi zinu, njombi zenizi ndi ngati luteta lwelunungalila bwina yeyidakiliwi na kumganisa Chapanga."},{"book":"Vafilipi","chapter":"4","verse":"19","text":"Hinu Chapanga wangu, kuhuma muvindu vyamahele vyeavilinavyo, yati akuvapela kila chindu chemwigana mu njila ya Yesu Kilisitu."},{"book":"Vafilipi","chapter":"4","verse":"20","text":"Ukulu uvya kwa Chapanga mweavi Dadi witu magono goha gangali mwishu! Ena."},{"book":"Vafilipi","chapter":"4","verse":"21","text":"Nikuvajambusa vandu voha va Chapanga vevavi vandu va Kilisitu Yesu. Valongo vevavi pamonga na nene bahapa vakuvajambusa."},{"book":"Vafilipi","chapter":"4","verse":"22","text":"Vandu voha va Chapanga apa, neju vala vevitama munyumba ya Nkosi wa ku Loma, mewa vakuvajambusa."},{"book":"Vafilipi","chapter":"4","verse":"23","text":"Nikuvayupila ubwina wa Bambu witu Yesu Kilisitu uvya na mwavoha Ena."}]}