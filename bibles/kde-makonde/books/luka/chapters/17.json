{"data":[{"book":"Luka","chapter":"17","verse":"1","text":"Yesu nkuvahaulila vakuhundwa vake kuchidoni, “Mambo lavakuvâja vanu kutenda masambi lasima laide, henga ole wake munu ambetendîha laide."},{"book":"Luka","chapter":"17","verse":"2","text":"Ikàvele wasa munu aneyo ahungwe liyanga likulungwa lya kuhayila muukoti na kuyahwa m'bahali, kuliko kuntenda yumo wa avano vajoko alikuvale kwa kutenda masambi."},{"book":"Luka","chapter":"17","verse":"3","text":"Bahi ing'anya ya anelyo, lichungange!"},{"book":"Luka","chapter":"17","verse":"4","text":"Ata kuiva àkukosedile myanda saba nniduva limo, nkukuidila kwa myanda saba wakuhaulila kuva, ‘Ngusamehe,’ wako nsamehe.”"},{"book":"Luka","chapter":"17","verse":"5","text":"Mitume nkunnyaulila Nang'olo Yesu kuchidoni, “Tuyenjeje ing'ulupa.”"},{"book":"Luka","chapter":"17","verse":"6","text":"Nang'olo nkuvayang'ula kuchidoni, “Kuikavele umuva na ing'ulupa inyoko malinga imbeyu ya haladali, mukaniuhaulila nsulufaji auno kuva, ‘Daboka ukalipandikije m'bahali,’ na unang'o ukanimpilikana.”"},{"book":"Luka","chapter":"17","verse":"7","text":"“Ikàva munu yumo mmwenu àvele na ntumwa wake alîma mmwelu au achûnga dingandolo, dachi, pauya kuhaloka kumawelu ànnyaulila kuva, ‘Ida chihi uikale ulye chakulya?’"},{"book":"Luka","chapter":"17","verse":"8","text":"Nanga! Henga àmbennyaulila kuva, ‘Tandilika kungutalakela chakulya nahoti, koka ulipanganihe uchinga ungutumikile panimbekuva ungulya na kukumbila, nikàmalila kulya koka ulye wako.’"},{"book":"Luka","chapter":"17","verse":"9","text":"Dachi, wako ùtenda aneyo nang'olo achianshukulu ntumwa aneyo ing'anya ya kuva ànilatenda àlalá lannyaulidile alatende?"},{"book":"Luka","chapter":"17","verse":"10","text":"Bahi namwenu uchocho, mukàmalila kukola madengo lamutumwije kulatenda kachidoni, ‘Hwetu nni tuvatumishi chihi tukálembelewa kutumbyangwa, tùtendile chihi madengo latulembelewa kulatenda bahi.’ ”"},{"book":"Luka","chapter":"17","verse":"11","text":"Yesu pánavele nndila kuhwena ku Yelusalemu nkupita ching'ati chilambo cha ku Samaliya na chilambo cha Galilaya."},{"book":"Luka","chapter":"17","verse":"12","text":"Pánavele nkuinjila pachijiji fulani, nkunnyidila vanu kumi vánavele na mangundula, nkuimilanga kulehu kadiki na pávèlè nang'e,"},{"book":"Luka","chapter":"17","verse":"13","text":"nkunonohanga lidi uvachidoni, “Yesu, Nang'olo, tùvikile chididi!”"},{"book":"Luka","chapter":"17","verse":"14","text":"Yesu pavawene nkuvahaulila kuchidoni, “Hweneng'ana mukalilanguje kwa makuhani.”"},{"book":"Luka","chapter":"17","verse":"15","text":"Munu yumo muavala kumi pawene kuva ànilama, nkuuya kwanga Yesu wanonoha lidi wannombolela Nnungu."},{"book":"Luka","chapter":"17","verse":"16","text":"Nkuhunama muyo pamadodo langa Yesu akuno wanshukulu. Na munu aneyo ávele Nsamaliya."},{"book":"Luka","chapter":"17","verse":"17","text":"Yesu nkuuja kuchidoni, “Dachi, vakanalamijwe vammalele kumi? Hambi vanji tisa vàvele kwachi?"},{"book":"Luka","chapter":"17","verse":"18","text":"Dachi, nanga vanu vanji vauyite unanshukulu Nnungu ila uyoyu mmidi bahi?”"},{"book":"Luka","chapter":"17","verse":"19","text":"Yesu nkunnyaulila ayula munu kuchidoni, “Imila uhwene, ing'ulupa yako ìnikulamya.”"},{"book":"Luka","chapter":"17","verse":"20","text":"Mafalisayo fulani nkummuja Yesu kuchidoni, “Ufalume wa Nnungu ùmbeida chakani?” Yesu nkuvayang'ula kuchidoni, “Ufalume wa Nnungu ukáida kwa namuna yonekana kwa meho."},{"book":"Luka","chapter":"17","verse":"21","text":"Nanga munu ambehaûla kuva, ‘Ùvele apano!’ au, ‘Ùvele apala!’ Kwa kuva, Ufalume wa Nnungu ùvele nkati mwenu17:21 Kwa Chigiliki, “Ufalume wa Nnungu ùvele nkati mwenu,” ìnahululika kuva na mana kuva, tayali ùvele mmwenu..”"},{"book":"Luka","chapter":"17","verse":"22","text":"Bahi Yesu nkuvahaulila vakuhundwa vake kuchidoni, “Mahiku làvenkwida lamumbelambela namene mumwone kavila Mwana wa Munu, henga mukambemwona mmahiku anelo."},{"book":"Luka","chapter":"17","verse":"23","text":"Vanu vanji vàmbennyaulilanga kuva, ‘Àvele apala!’ au, ‘Àvele apano!’ Henga mwenu munauke na wala munavapapate."},{"book":"Luka","chapter":"17","verse":"24","text":"Kwa kuva, kwida kwanga Mwana wa Munu kùmbekuva muchi nng'anje wa ing'uva chuhumila gafula kumahunde na kulangaja kuhaloka m'bali umo mpaka unji."},{"book":"Luka","chapter":"17","verse":"25","text":"Henga àlembelewa atandilike kubanika namene hoti, na kuhitwa na vanu va chívelèkwà achino."},{"book":"Luka","chapter":"17","verse":"26","text":"Malinga chiinavele mmahiku langa Nuhu, njo chiimbekuva mmahiku la kwida kwanga Mwana wa Munu."},{"book":"Luka","chapter":"17","verse":"27","text":"Mahiku anelo vanu vánalya na kukumbila, vánalomba na kulombwa mpaka uhiku aula wanaingidile Nuhu musafina17:27 Kumala lohe namene kuyamba safina ya Nuhu, soma Ntandiliko 6:7, livambwe nkuida nkuvaondonganga mwalehu vanu vammalele."},{"book":"Luka","chapter":"17","verse":"28","text":"Mahiku anelo làmbekuva muchi chilanavele mahiku langa Lutu. Vanu vánalya na kukumbila, vánasuma na kusumisa, vánapanda dimbeyu na kudenga."},{"book":"Luka","chapter":"17","verse":"29","text":"Henga liduva alila lyanaukile Lutu ku Sodoma, moto na baluti iyâka vínisulupuka muchi imbula kuhaloka kulihunde nkuvaondonganga mwalehu vanu vammalele."},{"book":"Luka","chapter":"17","verse":"30","text":"Bahi uvila njo chiimbekuva nniduva anelyo lyambehunukuliwa Mwana wa Munu."},{"book":"Luka","chapter":"17","verse":"31","text":"Liduva anelyo munu avêle muha ing'ande analitinike kwa kutukutila nng'ande unatwala vitukutuku vyake. Na avêle kumawelu nanang'e uchocho, anauye kukaya."},{"book":"Luka","chapter":"17","verse":"32","text":"Kumbukilanga àlalá lanankojije n'jawe Lutu!"},{"book":"Luka","chapter":"17","verse":"33","text":"Munu woheyo alembêla kuupoha umi wake, aneyo achiauyahe, na munu woheyo ambeuyâha umi wake, aneyo achiaupohe."},{"book":"Luka","chapter":"17","verse":"34","text":"Nangu nìnnyaulilanga kuva, chilo anecho vanu vavili vàmbekuva valèlè chinanda chimo, yumo àmbetwaliwa na yunji àmbelekwa."},{"book":"Luka","chapter":"17","verse":"35","text":"Vamahe vavili vàmbekuva pamo uvahaya ntama nniyanga, yumo àmbetwaliwa na yunji àmbelekwa. ["},{"book":"Luka","chapter":"17","verse":"36","text":"Vanu vavili vàmbekuva mmwelu, yumo àmbetwaliwa na yunji àmbelekwa.]17:36 Malemba lanji la kala lakávele nsitali wa 36.”"},{"book":"Luka","chapter":"17","verse":"37","text":"Vakuhundwa nkummuja Yesu kuchidoni, “Kwachi Nang'olo?” Nanang'e nkuvayang'ula kuchidoni, “Pauvele ntuhi, njo pavambekojana vipungo.”"}]}