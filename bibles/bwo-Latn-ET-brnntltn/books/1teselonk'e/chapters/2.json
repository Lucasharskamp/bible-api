{"data":[{"book":"1 Teselonk'e","chapter":"2","verse":"1","text":"Ti eshuwotso! no it maants nowoo shuwalo b́teyawok'o it it tookon danfte."},{"book":"1 Teselonk'e","chapter":"2","verse":"2","text":"2:2 Wosh. 16:19-24; 17:1-9  It itdantsok'o haniyereshin Filipisyositse no teshor gond bek'onat c'ashon noats bodre, ernmó een wotts k'efo noats b́ bodaloru dab Ik'i dooshishiyo itsh nobetsitwok'o Izar Izewer noosh ááwu shuuk'o imre."},{"book":"1 Teselonk'e","chapter":"2","verse":"3","text":"Noo iti noiztso dáron wee kim keewon jiisheyatniyaaliye, iti dariyosh nok'alts keewo eegonwor aaliye."},{"book":"1 Teselonk'e","chapter":"2","verse":"4","text":"Maniyere dab Ik'o noosh dooshishiyan adaron noon amanat b́imtsotse keewituwone, manowere nok'alir nonib s'iliru Ik'o gene'ushosha bako asho gene'ushosh etniyaliye."},{"book":"1 Teselonk'e","chapter":"2","verse":"5","text":"Iknotunoru dáshon wee gizi shunon detsetwo no keewawok'o b́ jamon it it tookon danfte, Ik'onu noosh gawe."},{"book":"1 Teselonk'e","chapter":"2","verse":"6","text":"Itoke wotowa k'osh asho konoknoru mango geeratsone."},{"book":"1 Teselonk'e","chapter":"2","verse":"7","text":"Krstossh woshetswotsi no wottsok'on noosh geyitwo itoke aatosh falfone b́ teshi, ernmó indu b nana'o b maants bdetsfok'on maac' nefon it dagotse no anaani."},{"book":"1 Teselonk'e","chapter":"2","verse":"8","text":"Eshe ayidek'at itn noshuntsatse tuutson doo shishiyo itsh ím mec'ro b́ woterawo nokashonoru dab itsh no shunon imosh k'andek'k noone."},{"book":"1 Teselonk'e","chapter":"2","verse":"9","text":"Ti eshuwotso! awuk'o no fintsok'onat shaatstsok'o gawo falfte, Ik' doo shishiyo itsh no nabor ik doonzatsoru kuro nowoterawok'owa etaat t'uwe aawo finone nomawufoni."},{"book":"1 Teselonk'e","chapter":"2","verse":"10","text":"Amantsuwots dagots itnton nobeyor awuk'o s'ayinonat aawk'o kááw eeg eeg deshaw beyon nobefok'osh it noosh gaw itne, Ik'onuwere noosh gawe,"},{"book":"1 Teselonk'e","chapter":"2","verse":"11","text":"niho b́ nana'uwotssh b́ k'alfok'o noowere itsh ik ikon nok'altsok'o danfte,"},{"book":"1 Teselonk'e","chapter":"2","verse":"12","text":"jam aawo itn izon kup'efetsat b́ mengstonat b́ mango it kayituwok'o itn s'eegtso Izar Izewer b́ geene'úituwok'o it beyish oona itsha, no ettsok'o danfte."},{"book":"1 Teselonk'e","chapter":"2","verse":"13","text":"Dabnu it jangosh noneed'rawo Ik'o no udiru weero detsfone, bíwere nooke it shishtso Ik' aap'o it dek'tsok'on itoke amantsuwotsoke finit aap'an it dek' ash aap'tsok'o b́ woterawo ari Ik' aaop'tsok'o woshdek'atniye, arikon Ik' aap'e."},{"book":"1 Teselonk'e","chapter":"2","verse":"14","text":"2:14 Wosh. 17:5  Ti eshuwotso, it Yhud datsatse faúwots Krstos Iyesusn Ik' maa wottsuwotsitse sheengwotsi wottsuwots jafro shoyerte, boowere ayhudiyotsn gond bek'o boats b́ bodtsok'o jamon itwere it took jirwotsoke gond bek'o itats bodre."},{"book":"1 Teselonk'e","chapter":"2","verse":"15","text":"2:15 Wosh. 9:23, 29; 13:45; 14:2, 5, 19; 17:5, 13; 18:12  ayhudiyots doonzo Iyesusnat nebiyatiyotsi bo úd'tsok'o nonowere giishdek't datsatsere noon kishtsuwotsiye, boowere Ik' shiyanirwotsnat ash jamo shit'irwotsiye,"},{"book":"1 Teselonk'e","chapter":"2","verse":"16","text":"Ik' ash woterawwots bín bokashit aap'o t keewawok'o dab bobaziyiri, hank'on morro morrats dabfere boamiri, mansh s'uwatsere Ik' fayo boats waare."},{"book":"1 Teselonk'e","chapter":"2","verse":"17","text":"Ernmó ti eshuwotso! shayiron b́ woterawo meetson múk' gizewosh itatsere no k'aletsosh itsh t detsts mirac'o ay b́ wottsotse ti ááwon itn bek'osh ayidek'at geere b́ teshi."},{"book":"1 Teselonk'e","chapter":"2","verse":"18","text":"Mansh it maants wosh geyatni notesh, bítsnowere taa P'awlos it maants wosh anaani geyere b́teshi, ernmó Shed'ano noon b́baziyi."},{"book":"1 Teselonk'e","chapter":"2","verse":"19","text":"Bere, nojangiruwo wee nogeneeúwo wee nodoonz Iyesus b́woor b́shinaatse no it'etuwo no da'atsi mangi jip'uwots (akliliwots) itna bako kone?"},{"book":"1 Teselonk'e","chapter":"2","verse":"20","text":"Arikon nomanguwotsnat nogeneeúwotsuwots itne."}]}