{"data":[{"book":"Yohana","chapter":"2","verse":"1","text":"Bada ya maduva mavili, nkuva na ing'ole ya ulombi aneko kuimanga ya Kana, chilambo cha ku Galilaya, na anyokwe Yesu ávele ukoko."},{"book":"Yohana","chapter":"2","verse":"2","text":"Yesu pamo na vakuhundwa vake navanang'o vánikumbulwa kuing'ole aneyo."},{"book":"Yohana","chapter":"2","verse":"3","text":"Padimalilike divayi divanaandee paing'ole, anyokwe Yesu nkunnyaulila Yesu kuchidoni, “Divayi dìnivahilila.”"},{"book":"Yohana","chapter":"2","verse":"4","text":"Yesu nkunnyang'ula kuchidoni, “Mama, yetuhwe ilida? Uhiku wangu bado ukánambikamola.”"},{"book":"Yohana","chapter":"2","verse":"5","text":"Anyokwe Yesu nkuvahaulila vatumishi kuchidoni, “Lyohelyo lyambennyaulila mukole, mwenu likole.”"},{"book":"Yohana","chapter":"2","verse":"6","text":"Na pachinu anepo pávele na vilongo vikulu sita vikatapajîjwe kwa mayanga, kila chilongo chénda milengelo mivili au mitatu ya medi. Vilongo anevyo vívele apala kupapatana na nnyambo wa Vayahudi wa kulihahula."},{"book":"Yohana","chapter":"2","verse":"7","text":"Yesu nkuvahaulila avala vatumishi kuchidoni, “Umbajanga medi vilongo vyammalele.” Vanang'o nkwombajanga, toopu."},{"book":"Yohana","chapter":"2","verse":"8","text":"Anepo Yesu nkuvahaulila kuchidoni, “Hambi tekanga mukamwing'e nkwímilila ing'ole.” Vanang'o nkuteka, nkumpelekejija."},{"book":"Yohana","chapter":"2","verse":"9","text":"Nkwímilila ing'ole nkuyeja adila divayi dínavele medi anepo patandi. Nang'e nanga panamaite kudihaleke adila divayi, henga avala vatumishi vanatekile medi vánimala. Nkwímilila ing'ole nkunchema nnombi,"},{"book":"Yohana","chapter":"2","verse":"10","text":"nkunnyaulila kuchidoni, “Vanu vammalele vàtandilika kuveng'a vakumbuliwîje divayi dinôwa nahoti, na vakàkalewa nkwida na divayi dikánowa. Henga wako mpaka vino uvechinkukondya divayi dinôwa namene kupunda dyammalele.”"},{"book":"Yohana","chapter":"2","verse":"11","text":"Achino nni chimaiho chitandi cha lisaibu, chanatendile Yesu kuimanga ya Kana, chilambo cha ku Galilaya. Bahi Yesu nkulanguja ukulu wake na vakuhundwa vake nkunkulupila."},{"book":"Yohana","chapter":"2","verse":"12","text":"Pavaukile apala, Yesu na anyokwe na anung'unuvake pamo na vakuhundwa vake nkuhelela kuhweneng'ana ku Kapelinaumu, aneko nkuikala maduva kadiki."},{"book":"Yohana","chapter":"2","verse":"13","text":"Sikukuu ya Vayahudi ichêmwa Pasaka2:13 Pasaka yavele Sikukuu ya Chiyahudi kukumbukila uhiku aula Nnungu pavapohije Vaisilaeli kuhaloka muutumwa nchilambo cha Misili, mmahiku àlalá langa Musa. Nnungu ántumile Malaika Nkúwalala uchinga akahukùùmù n'ding'ande dyammalele dya ku Misili, na kila ing'ande inapakwîjwe myadi ya ungandolo munnango, vánipohwa kuhaloka muhukumu ya Nnungu.  painavele pepi, Yesu nkuyamboka kuhwena ku Yelusalemu."},{"book":"Yohana","chapter":"2","verse":"14","text":"Painjidile nnuwani lwa Ing'ande ya Nnungu, nkuvakoja vanu vohe uvasumisa ding'ombe, na vanji uvasumisa dingandolo na vanji uvasumisa dimunda. Na vanu vanji vachibadilana dihela navanang'o vávele umwomwo vaikalèngè n'dimeza dyavo."},{"book":"Yohana","chapter":"2","verse":"15","text":"Bahi Yesu nkupota n'didi, nkujuha isimbo nkuvavingangila pawelu vanu vammalele pamo na dingandolo na ang'ombe vao. Anepo nkudibinula dimeza dya akúbadili dihela na dihela dyavo dya nnyoyo nkumwadilikana."},{"book":"Yohana","chapter":"2","verse":"16","text":"Nkuvahaulila avala vachisumisa dimunda kuchidoni, “Usang'anya vitukutuku vyenu apano. Ing'ande ya Atatangu munaijuhe kuva ing'ande ya kusumisija vitukutuku!”"},{"book":"Yohana","chapter":"2","verse":"17","text":"Vakuhundwa vake nkulahimukila malove lalembwîje Mmalemba Lanaswe làhaula kuva, “Itamwi iniitamwa ing'ande yako ìmbengutenda nguwalalwe.”"},{"book":"Yohana","chapter":"2","verse":"18","text":"Bahi vakulu va Vayahudi nkummuja Yesu kuchidoni, “Ùmbetenda chimaiho ntwani cha lisaibu kumaiha kuva ùnilembelewa utenda vitukutuku avino?”"},{"book":"Yohana","chapter":"2","verse":"19","text":"Yesu nkuvayang'ula kuchidoni, “Iyondongange Ing'ande aino ya Nnungu, nanani nguchiniidenge mmaduva matatu.”"},{"book":"Yohana","chapter":"2","verse":"20","text":"Vayahudi nkunnyaulila kuchidoni, “Ing'ande aino ya Nnungu ídengwile kwa vyaka alubaini na sita. Wako ùmbehulula dachi kuidenga mmaduva matatu?”"},{"book":"Yohana","chapter":"2","verse":"21","text":"Henga Ing'ande ya Nnungu yachiiyamba Yesu úvele mmili wake."},{"book":"Yohana","chapter":"2","verse":"22","text":"Bahi Yesu pafufuliwije, vakuhundwa vake nkuhimukila kuva ánitangola anelo. Nkulakulupila Malemba Lanaswe na malove àlalá lanatangwele Yesu."},{"book":"Yohana","chapter":"2","verse":"23","text":"Uhiku aula Yesu pánavele ku Yelusalemu kusikukuu ya Pasaka,2:23 Maeleso layâmba Pasaka, lola Yohana 2:13. vanu vohe vánivyona vimaiho vya masaibu vyatendile, bahi nkunkulupila."},{"book":"Yohana","chapter":"2","verse":"24","text":"Henga Yesu nanga panalilekeledile kwa vanu anevo ing'anya ániimala mitima yavo."},{"book":"Yohana","chapter":"2","verse":"25","text":"Nang'e nanga panalembedile vanu vannyaulile chinu chohecho chimwâmba munu yunji, kwa kuva mwene ánimala lavêle mmitima ya vanu vammalele."}]}