{"data":[{"book":"Falimoni","chapter":"1","verse":"1","text":"Hagi nagra Poli'na, Krais Jisasi erizante kina hu'nomo'nane, nenafu Timoti'ene ama avona, Filimoniga magoka eri'za enerita tavesinegantona rone timokaregane,"},{"book":"Falimoni","chapter":"1","verse":"2","text":"nersaro Apiane, magoka Anumzamofo eri'zama e'neruna ne' Arkipusine mono naga'ma, nonka'afima atruma nehaza nagamotaregane ama avona kreneramune."},{"book":"Falimoni","chapter":"1","verse":"3","text":"Anumza Nerfane Ranti Jisas Kraisi asunku'zamo'ene arimpa fruzamo'a tamagrane mesie."},{"book":"Falimoni","chapter":"1","verse":"4","text":"Mika zupa nunamuma hufina, kagriku'ma antahinegami'na, Anumzani'amofona susu hunentoe."},{"book":"Falimoni","chapter":"1","verse":"5","text":"Na'ankure mono naga'ma kavesinezmantenka, Ramofo Jisasinte'ma kamentintima nehana zamofo kea, nagra antahi'noe."},{"book":"Falimoni","chapter":"1","verse":"6","text":"Hagi nagrama nunamuma nehuana, kamentintima nehana zana kagrama tazeri hanavetikema nerasamina zamo'a, antahintahizanka'a erira nehina, Kraisimpima makamota asomu'ma me'neazana antahi ama hugahane."},{"book":"Falimoni","chapter":"1","verse":"7","text":"Hu'negu rama'a muse nehu'na hanave enerue, na'ankure kagra nerfuga mono nagamokizmi zamagu'a zamazeri hanavenetinkena muse nehu'na fruhu'na nemanue."},{"book":"Falimoni","chapter":"1","verse":"8","text":"E'ina hu'negu, nagrira Kraisi'a nazeri hanaveti'neankina hanave ke hu'na fatgoza huo hu'na hugantegaragi,"},{"book":"Falimoni","chapter":"1","verse":"9","text":"Nagra Poli'na, Krais Jisasi erizante kina hu'noa ne'mona, navesigantoa kazigati, kazeri otike huna kantahinegoe."},{"book":"Falimoni","chapter":"1","verse":"10","text":"Kina nompi mani'nena azeri nenamofoza hu'noa mofavreni'a Onisimusinku, nagra kazeri otike hu'na kantahi'negoe."},{"book":"Falimoni","chapter":"1","verse":"11","text":"Kotera kagri kavurera mago eri'za eriga osu'neanagi, menina kagrite'ene nagrite'enena, eri'zama'amo'a me'nea ne' efore nehie."},{"book":"Falimoni","chapter":"1","verse":"12","text":"Hagi kagritega etena, Onisimusina tumoni'agna hu'nemofo nagra huntogeno nevie."},{"book":"Falimoni","chapter":"1","verse":"13","text":"Knare Musenkegu'ma kina hu'na maninofi, kagri no erino manineno naza haniegu navenesie."},{"book":"Falimoni","chapter":"1","verse":"14","text":"Hianagi kagrama ontahinesanke'nama, nagrama mago'zama huntesua zankura navenosie. Hagi nagra aza huo hanuazanku, aza hu'zankura navenosianki, kagraka'a kavesite aza huo."},{"book":"Falimoni","chapter":"1","verse":"15","text":"Na'ankure amana agafarepi Onisimusima osia knafima kagri'ma katreneana, ete avresankeno kagrane manivava haniegu anara hu'ne."},{"book":"Falimoni","chapter":"1","verse":"16","text":"Menina Onisimusia mago'ane kazokzo eri'za nera omanine. Hianagi nagritera kazokzo eri'za vahera agatereno navesinentoa nenfu'e. Hu'neanagi menina kagritera amega tavufare'ene Ramofompina mago'ane mono nerafu manine"},{"book":"Falimoni","chapter":"1","verse":"17","text":"Hagi nagranema tragoteta eri'zama e'neru'a zanku'ma nentahisunka, nagri'ma nenavranaza hunka Onisimusina avro."},{"book":"Falimoni","chapter":"1","verse":"18","text":"Mago'za nehuno haviza hugantenesio, mago nofi hu'nesiana nagra miza hugahue."},{"book":"Falimoni","chapter":"1","verse":"19","text":"Poli'na Nagra'a nazanu ama avona krenegamue. Nagra nona hu'na mizana hugahue. Nagra kagu kamemofona kaza hunoanagi, kagra nofira hunantenane hu'na nosue."},{"book":"Falimoni","chapter":"1","verse":"20","text":"Tamage nenfuga, Ramofompina knare hunantenka, Kraisimpina nagu'a nazeri kasefahu kea nasami'nanegu nehue."},{"book":"Falimoni","chapter":"1","verse":"21","text":"Nagra kantahi'negoazana, agaterenka hugahane hu'na antahinegamina, ama avona krenegamue."},{"book":"Falimoni","chapter":"1","verse":"22","text":"Hagi anama nehanunka noma emasesuazana retro hunanto, na'ankure nagra amuha nehuankino, nunamu tamia Anumzamo'a antahino, kinafintira katufe natresagena vu'naku aveganentoe."},{"book":"Falimoni","chapter":"1","verse":"23","text":"Hagi Krais Jisasi eri'zanku hu'za magoka kina hurante'naza ne'mo, Epafrasi'a musenkea atregante."},{"book":"Falimoni","chapter":"1","verse":"24","text":"Anahukna hu'za magoka eri'za eneruna naga'mo'zanena, Makima Aristakusima, Demasima, Luku'ma, musenkea atregantaze."},{"book":"Falimoni","chapter":"1","verse":"25","text":"Ranti Jisas Kraisi asunku'zamo'a tamagrane mesie."}]}