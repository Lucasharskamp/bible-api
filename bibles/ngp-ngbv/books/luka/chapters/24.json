{"data":[{"book":"Luka","chapter":"24","verse":"1","text":"Jumapili mtootondo, wadya wavele niyo waita kwe mp'hanga na yadya mavuta yawe yo mhemp'he ayo wayaikile lumwe."},{"book":"Luka","chapter":"24","verse":"2","text":"Niyo wadibwila dia diiwe ditongoloswa hale ne imp'hanga."},{"book":"Luka","chapter":"24","verse":"3","text":"Niyo wengila mndani mna hawauone umwili wa Zumbe Yesu."},{"book":"Luka","chapter":"24","verse":"4","text":"Umwo wandile wakei wakehelwa, niyo kwalaila want'hu waidi wakimale hagihi na woho, wavalaga suke zikumwekamweka."},{"book":"Luka","chapter":"24","verse":"5","text":"Wadya wavele niyo wengilwa ni wogofi na kufunama hasi uku wakanda wafika madi, wadya want'hu niyo wawagamba, “Nii mwamzungula mgima mwe want'hu wabanike?"},{"book":"Luka","chapter":"24","verse":"6","text":"Hahali, kauyuka, kumbukileni ivo amigambilgani umwo andaga Galilaya."},{"book":"Luka","chapter":"24","verse":"7","text":"‘Vaungwa mwana mnt'hu alavigwe mwe want'hu waihile na kuwambigwa mo msalaba na kuuyuka zuwa dya katatu.’ ”"},{"book":"Luka","chapter":"24","verse":"8","text":"Aaho, wadya wavele niyo wakumbukila ulosi wakwe."},{"book":"Luka","chapter":"24","verse":"9","text":"Niyo wahalawa kudya kwe imp'hanga niyo wagenda kuwagambila wadya wanamp'hina wakwe mlongo na yumwenga hamwenga na want'hu watuhu izimbuli zose."},{"book":"Luka","chapter":"24","verse":"10","text":"Wavele wadya wandaga ni Maliamu Magedalena na Yoana na Maliamu nine dya Yakobo, hamwenga na wadya wavele wandile we hamwenga, woho nawo wawagambile wegala ulosi izimbuli zose."},{"book":"Luka","chapter":"24","verse":"11","text":"Mna wadya wanamp'hina nawakafanyanya kugamba yadya wagambigwe ni wadya wavele na hayandaga hiyo kindedi."},{"book":"Luka","chapter":"24","verse":"12","text":"Mna Petulo niyo afosa niyo atula nguluko mpaka kwe imp'hanga niyo afunama asungile mndani, mna aonaga isanda iyo du. Niyo ehelwa kwa mbuli ziya azione niyo auya kaya."},{"book":"Luka","chapter":"24","verse":"13","text":"Mwe dizuwa idyo, want'hu waidi mwe wanamp'hina wakwe nawakaita mwe kaya imwenga ikwitagwa Emau, kaya iyo ihale no mzi wa Yelusalemu enga lugendo lwa masa maidi."},{"book":"Luka","chapter":"24","verse":"14","text":"Naho nawakalonga woho wenye diya dilaile,"},{"book":"Luka","chapter":"24","verse":"15","text":"Umwo nawakalonga na kuuzana wo wenye, Yesu mwenye niyo alaila alongozana nawo,"},{"book":"Luka","chapter":"24","verse":"16","text":"Nawamuona kwa meso mna hawammanyize kugamba ni Yesu."},{"book":"Luka","chapter":"24","verse":"17","text":"Yesu niyo awagamba, “Mwasimuila mbuli yani uku mwagenda?”"},{"book":"Luka","chapter":"24","verse":"18","text":"Yumwenga akwitangwa Kileopa, niyo amuuza, “Weye wi mgeni mo mzi uno wa Yelusalemu, vikutende humanyize idyo dilaila mwe yano amazuwa?”"},{"book":"Luka","chapter":"24","verse":"19","text":"Yesu niyo awauza, “Kulaila mbwai?”"},{"book":"Luka","chapter":"24","verse":"20","text":"Wakulu wa walava nt'hambiko na awakulu wetu hamwenga na vilongozi, nawamsengela kubanika niyo wamuwamba."},{"book":"Luka","chapter":"24","verse":"21","text":"Naho suwe nakikakawiila kugamba yehe nuyo akuunga aikombole Izilaeli, mna dyelo ni zuwa dya katatu kukonge hadya zilaile izo izimbuli."},{"book":"Luka","chapter":"24","verse":"22","text":"Naho weyuko wavele wachehele, nawaita mtootondo kwe kikuta,"},{"book":"Luka","chapter":"24","verse":"23","text":"mna hawaubwiile umwili wakwe! Wauya nakugamba, walailwa ni mtumigwa ywa kwe Mbingu niyo awagambila kugamba, Kauyuka."},{"book":"Luka","chapter":"24","verse":"24","text":"Weetu watuhu nawaita kwe kikuta niyo waona ivo walotezi wadya awavele, mna yehe hawamuwone.”"},{"book":"Luka","chapter":"24","verse":"25","text":"Niyo Yesu awagamba, “Nii mwi wahezi ivo? Nii mwi wadala kuhuwila mbuli walotezi wa Mnungu!"},{"book":"Luka","chapter":"24","verse":"26","text":"Haiungigwe Kilisito kusulumizwa mwe zimbuli zose, na kwingila mwo uwedi utendese wo Useuta wakwe?”"},{"book":"Luka","chapter":"24","verse":"27","text":"Niyo awagambila zimbuli zose awandikilwe mwa maandiko Akukile, kukongela mlotezi Musa mpaka walotezi wa Mnungu wose."},{"book":"Luka","chapter":"24","verse":"28","text":"Weze wabule hagihi ne ikaya idya nawakaita, Yesu niyo awageza enga agendeela ne int'hambo,"},{"book":"Luka","chapter":"24","verse":"29","text":"niyo woho wamlombeza kugamba, “Usekwita, zuwa diswa.” Ivo niyo engila he ikaya na kwikala nao."},{"book":"Luka","chapter":"24","verse":"30","text":"Eze ekale na kudya nk'hande hamwenga nao, aguhaga mkate no kuuvikila, niyo aubendula no kuwenk'ha."},{"book":"Luka","chapter":"24","verse":"31","text":"Ahadya meso yawe niyo yagubulwa, no wabunk'hula kugamba ni Yesu, mna naho niyo ahalawa mwa meso yawe iviya wakakaula."},{"book":"Luka","chapter":"24","verse":"32","text":"Niyo wagambana, “Togoleni, imyoyo yetu haikimpuke moto mndani, aho naakalonga naswe mwe sila, no kukigubuila Mawandiko Akukile?”"},{"book":"Luka","chapter":"24","verse":"33","text":"Niyo wahalawa isa idya, no kuuya Yelusalemu. Uko wawabwilaga wadya mlongo na yumwenga, wadugana hamwenga na wadya watuhu."},{"book":"Luka","chapter":"24","verse":"34","text":"Niyo wagamba, “Zumbe, kauyuka kindedi, naye kamlaila simoni!”"},{"book":"Luka","chapter":"24","verse":"35","text":"Niyo wawasimwiila yadya yalaile kwe sila, na viya wambunkhule Zumbe mwe kuubendula mkate."},{"book":"Luka","chapter":"24","verse":"36","text":"Umwo nawakawagambila ayo, Yesu mwenye niyo alaila no kukimala hagati hawe, awagamba, “Utondowazi unde na nyuwe.”"},{"book":"Luka","chapter":"24","verse":"37","text":"Niyo wehelwa no kwingilwa ni wogofi mkulu, wakafanyanya kugamba walailwa ni mzimu."},{"book":"Luka","chapter":"24","verse":"38","text":"Mna yehe awagamba, “nii mwanda na kinyulu? Nii mwanda na shaka mwe imioyo yenyu?"},{"book":"Luka","chapter":"24","verse":"39","text":"Kauleni mikono ne iviga vangu, vileke mmanye ni miye. Nitozeni mnione, Kwaviya mzimu hauna mwili na mavuha enga ivi mkuniyona.”"},{"book":"Luka","chapter":"24","verse":"40","text":"Eze alonge ayo, niyo awalagisa miko ne iviga."},{"book":"Luka","chapter":"24","verse":"41","text":"Viya weze wanda wakei kuzumila kwa kinyemi wandile nacho, Yesu niyo awauza, “Mna kint'hu chochose cho ukudya?”"},{"book":"Luka","chapter":"24","verse":"42","text":"Niyo waamwink'ha ntili ye samaki ikasigwe."},{"book":"Luka","chapter":"24","verse":"43","text":"Yesu aiguhaga, na kuidya iviya wose wakamkaula."},{"book":"Luka","chapter":"24","verse":"44","text":"Niyo awagamba, “Ino niyo imbuli nawagambilagani, viya chandile hamwenga, kugamba nehiungigwa kuyombokela yose nawandikilagwa mwe miko ya Musa enk'higwe ni Mnungu na mwe vitabu va walotezi hamwenga na mwe kitabu che Zabuli.”"},{"book":"Luka","chapter":"24","verse":"45","text":"Niyo zifanyanyi zawe zagubuka, wakombaganya Mawandiko Akukile."},{"book":"Luka","chapter":"24","verse":"46","text":"Naho niyo awagamba, “Ivo nivo iwandikwe kugamba. Kilisito naasulumizwe mna mwe dizuwa dya katatu naauyuke."},{"book":"Luka","chapter":"24","verse":"47","text":"Naho kwa zina dyakwe, want'hu wose kukongela Yelusalemu, nayabilikizwe kugamba want'hu waungigwa wakeiile vileke wausilwe wavu wawe."},{"book":"Luka","chapter":"24","verse":"48","text":"Naho ni nyuwe muwone izi zimbuli."},{"book":"Luka","chapter":"24","verse":"49","text":"Miye mwenye neniwegaileni yudya Tate alagane naamtume kwenyu, mna ikaleni umu mo mzi mpaka mwink'higwe udya udahi ukulawa kulanga.”"},{"book":"Luka","chapter":"24","verse":"50","text":"Niyo awalongoza mpaka Besania, uko nuko enulaga mikono yakwe no kuwavikila."},{"book":"Luka","chapter":"24","verse":"51","text":"Umwo akawavikila, niyo akepagula no kuwasa, niyo aguhigwa kulanga kwe mbingu."},{"book":"Luka","chapter":"24","verse":"52","text":"Wamvikaga niyo wauya Yelusalemu uuku wana kinyemi kitendese."},{"book":"Luka","chapter":"24","verse":"53","text":"Nawo nawekekala kwe inyumba nk'hulu ya Mnungu mazuwa yose, wakamtogola Mnungu."}]}