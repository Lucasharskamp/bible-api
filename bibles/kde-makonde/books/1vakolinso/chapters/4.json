{"data":[{"book":"1 Vakolinso","chapter":"4","verse":"1","text":"Bahi vanu vatuvalangile hwetu kuva tuvatumishi tùva Yesu Kilisto, tukamujîjwe disili dyanga Nnungu."},{"book":"1 Vakolinso","chapter":"4","verse":"2","text":"Pamo na anelo, chilembelêwa kwa kila munu akamujîjwe madengo anelo nni kukulupika."},{"book":"1 Vakolinso","chapter":"4","verse":"3","text":"Henga kwang'une, nkànguhukumu mwenu au vanu vanji anecho chikee chinu, na ata nangu nimwene nikálihukumu nimwene."},{"book":"1 Vakolinso","chapter":"4","verse":"4","text":"Muntima mwangu nanga chinu chohecho chinguhukûmu, henga alino likámaiha kuva nangu nni wambone pameho pa Nnungu. Henga Nang'olo nni anguhukûmu nangu."},{"book":"1 Vakolinso","chapter":"4","verse":"5","text":"Bahi munáhukumu kabla uhiku ukànambikamola, lindilila mpaka Nang'olo pambeida. Nang'e àmbepisulanga lammalele lapihîjwe nnupi na kulavika palangele makudungilo la mitima ya vanu. Anepo njo kila munu pambepwechelela imbili yalembelewa kuhaloka kwa Nnungu."},{"book":"1 Vakolinso","chapter":"4","verse":"6","text":"Mmakukulupila avangu, ngùtangwele malove anelo kwa kutwalila nfano wa Apolo na nangu nimwene, uchinga lààve mahundo kwenu mwenu. Bahi kupapatana na nfano anewo nangu ngùlembela mulihunde mana la malove alano kuva, “Lapapate chihi àlalá lalembwîje.” Mukàtenda uchocho mukambelyonela munu fulani na kunhebula yunji."},{"book":"1 Vakolinso","chapter":"4","verse":"7","text":"Nnani akupêle wako haki ya kuvahukumu vanu vanji? Dachi, akee Nnungu akupêle vitukutuku vyammalele vyuvenavyo? Ikàva uchocho, mwadachi unalyôna nkuva muchi ukápewije?"},{"book":"1 Vakolinso","chapter":"4","verse":"8","text":"Hambi mwenu mùlyona kuva tayali mùnipata vyammalele vimulembela! Mwenu mùlyona kuva tayali mùjukile mmakupata! Mwenu mùlyona kuva tayali mùjukile mmafalume, ikànava hwetu tukee tuvafalume! Wasa kuikave muhiu umuva mmakulu uchinga na hwetu uchocho tupate kutawala pamo na mwenu!"},{"book":"1 Vakolinso","chapter":"4","verse":"9","text":"Kwa kuva, nangu ngwòna kuva Nnungu àtutendile hwetu mitume kuva tuvanu tuvantululilo mwalehu, muchi vanu vahukumîwa kuhwa muyo mwa vanu. Tùvikwije muchi chinu cha kukanganwa, chilôlwa na vanu vammalele va pachilambo pamo na malaika."},{"book":"1 Vakolinso","chapter":"4","verse":"10","text":"Vanu vàtwona hwetu kuva muchi mavelu ing'anya yanga Kilisto, henga mwenu nni mmanu muvêle na lúnda ing'anya ya kulundanywa kwenu na Kilisto! Hwetu nni tuvanu tùvá kudabadanga, henga mwenu nni mmanu muvêle na dimongo. Mwenu nni mmanu mmakweshimika, henga hwetu nni tuvanu tùvá kusalauliwa!"},{"book":"1 Vakolinso","chapter":"4","verse":"11","text":"Mpaka vino, tùvenkubanika na indala na inyota, tùvele na uhou, tùnapanywa na nanga patuvele na pachinu pakuikala."},{"book":"1 Vakolinso","chapter":"4","verse":"12","text":"Tùkola madengo kwa bidi kwa makono letu tuvene. Pavatutangolela malove lahakalenge, hwetu tùnavabaliki na patubanihwa tùnapililila,"},{"book":"1 Vakolinso","chapter":"4","verse":"13","text":"na pavatulambilila tùyang'ula chihi kwa upole. Mpaka hambi tùvalangiwá chihi muchi miswani ya pachilambo na kila munu àtulola muchi uchafu."},{"book":"1 Vakolinso","chapter":"4","verse":"14","text":"Nangu nikánnembila mwenu malove alano uchinga nintayange dihoni, henga nin'dumange muchi mmanavangu unintamwanga."},{"book":"1 Vakolinso","chapter":"4","verse":"15","text":"Ikànava mùvele na vakunnela alufu kumi mmaisha lenu la Chikilisto, henga mùvele chihi na atata yumo. Kwa kuva, mmaisha lenu la kuva pamo na Yesu Kilisto nangu nni nimmalêke mwenu kwa kunnyubilila mwenu Malove Lambone."},{"book":"1 Vakolinso","chapter":"4","verse":"16","text":"Chonde, mbènkunyuwanga, munguyejange nangu."},{"book":"1 Vakolinso","chapter":"4","verse":"17","text":"Bahi ing'anya ya anelyo, nangu nìntuma Timoseo kwenu mwenu. Nang'e nni mwanangu unintamwa na ànakulupika pameho panga Nang'olo. Nang'e achiankumbusange namuna chinimpapata Yesu Kilisto, malinga chinguvahunda vanu vankulupîla Yesu va kila pachinu panguhwena."},{"book":"1 Vakolinso","chapter":"4","verse":"18","text":"Vanu vanji mmwenu vànalyona, uvatenda kuva nikámbemwongela kavila mwenu."},{"book":"1 Vakolinso","chapter":"4","verse":"19","text":"Henga Nang'olo akàtamwa, nikambetima kwida kwenu mwenu, na anepo nni panimbelyonela nimwene, akee chihi achila chivatangola anevo vanu valyôna, henga pamo na kumala dimongo dyavo."},{"book":"1 Vakolinso","chapter":"4","verse":"20","text":"Kwa kuva, Ufalume wanga Nnungu ukálangujwa chihi kwa malove weka, ila kwa dimongo dya Nnungu."},{"book":"1 Vakolinso","chapter":"4","verse":"21","text":"Hambi mwenu mùlembela chani? Dachi, nguide kwenu na chiboko au nguide na ntima wa itamwi na upole?"}]}