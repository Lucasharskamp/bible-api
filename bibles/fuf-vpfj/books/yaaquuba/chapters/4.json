{"data":[{"book":"YAAQUUBA","chapter":"4","verse":"1","text":"Ko honto ɗee poodotire e ɗee yeddondire hakkunde mon iwri? E hara hinaa faaleeji bonɗi woni waɗude hare ka ɓerɗe mon?"},{"book":"YAAQUUBA","chapter":"4","verse":"2","text":"Hiɗon himmani, kono on alaa heɓude. Ko on warooɓe, ko on miilaaɓe e ɓaawo waawugol heɓude hay huunde. Hiɗon wondi e yeddondire e pooɗotiro. E hin-le on hendotaako, ɓay on alaa toraade,"},{"book":"YAAQUUBA","chapter":"4","verse":"3","text":"maa hiɗon toraade, on alaa heɓude, ɓay hiɗon tororde anniyee bonɗo fii no huutoriron ɗun fii faaleeji mon."},{"book":"YAAQUUBA","chapter":"4","verse":"4","text":"Ko onon, yo jamaa jinooɓe! E on andaa yiɗugol aduna on ko aɲugol Alla? Awa si goɗɗo no faalaa yiɗude aduna on, haray o waɗitike gaɲo Alla."},{"book":"YAAQUUBA","chapter":"4","verse":"5","text":"On sikku bindi ɗin ko wi'i kon ko meere, wonde: «Alla no nawlani ruuhu mo o waɗi e men on.»?"},{"book":"YAAQUUBA","chapter":"4","verse":"6","text":"Kono ko o ɓuri en yeɗude e ko mawni kon ko sulfu. Awa e hino ko bindi ɗin wi'i kon:"},{"book":"YAAQUUBA","chapter":"4","verse":"7","text":"Awa yankinanee Alla, dartoɗon Ibuliisa, ɗun o dogay, o woɗɗoo on."},{"book":"YAAQUUBA","chapter":"4","verse":"8","text":"Ɓadee Alla, ɗun o ɓadoto on. Laɓɓinee juuɗe mon ɗen, yo onon junuubankeeɓe. Laɓɓinon ɓerɗe mon ɗen, yo onon sikkitiiɓe."},{"book":"YAAQUUBA","chapter":"4","verse":"9","text":"Woytee, yoomon, wullon. Yo jaleeɗe mon ɗen wontu yoomugol, weltaare mon nden wonta ɓiɗagol."},{"book":"YAAQUUBA","chapter":"4","verse":"10","text":"Jippinee hoore mon yeeso Joomiraaɗo on, ɗun o ɓantoyay on."},{"book":"YAAQUUBA","chapter":"4","verse":"11","text":"Wota on ɲakkin ɓee ɗoo maa ɓee ɗaa, yo musiɓɓe an. Mo ɲakkinii musiɗɗo mun, maa ɲaawii musiɗɗo mun, haray ko Sariya on o ɲakkini, o ɲaawi. Si a ɲaawii-le Sariya on, haray hinaa a huutorɗo mo, kono ko a ɲaawoowo mo."},{"book":"YAAQUUBA","chapter":"4","verse":"12","text":"Ko fii ko Gooto pet woni Waɗoowo Sariya ɲaawa, ɗun ko on Waawuɗo dandude e mulude. An non, ko a hombo, si hiɗa ɲaawa ɲokondo maa?"},{"book":"YAAQUUBA","chapter":"4","verse":"13","text":"Ko onon, yo wi'uɓe jooni: «Hande maa jango men yahay e ndee saare ɗoo, men wona ton hitaande, men waɗoya ton goɗɗun, men heɓa tono.»"},{"book":"YAAQUUBA","chapter":"4","verse":"14","text":"Onon on andaa toode no ngurndan mon ɗan wonirta jango. Ko on norngal feeɲungal fii saa'ihun nii, ɓawto ɗun muta."},{"book":"YAAQUUBA","chapter":"4","verse":"15","text":"Ko haanuɗon wi'ude: «Men wuuray, men waɗa ɗunɗoo maa ɗunɗaa, si Joomiraaɗo on jaɓii.»"},{"book":"YAAQUUBA","chapter":"4","verse":"16","text":"Kono jooni, hiɗon mawnintinaade e nder townitaare mon. Sifa nden mawnintinaare fow ko bonnde."},{"book":"YAAQUUBA","chapter":"4","verse":"17","text":"Si goɗɗo no andi moƴƴere nde o haani waɗude, o waɗaali ɗun, haray o waɗii junuubu."}]}