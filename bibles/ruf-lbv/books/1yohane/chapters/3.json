{"data":[{"book":"1 Yohane","chapter":"3","verse":"1","text":"Loleni unoghelo mkulu wa Aba watwing'ile twetwe, mbaka twokemighwa iwana we Imulungu! Na apfo pfipfo pfatuli. Iwanu we iisi ino ng'awotumanya bae, kwaapfila ng'awammanyile bae Imulungu."},{"book":"1 Yohane","chapter":"3","verse":"2","text":"Sale tsangu, sambi twetwe twa iwana we Imulungu, ila ng'ana imanyike bae itsakuwatse. Lekeni twomanya ka hayatsolawila twitseghala naye, kwaapfila tutsomwona apfila pfayali."},{"book":"1 Yohane","chapter":"3","verse":"3","text":"Imunu wowose iyomlolela Kiristu, ketenda mwenyegho yele ka Kiristu pfayelile."},{"book":"1 Yohane","chapter":"3","verse":"4","text":"Imunu wowose iyotenda nzambi ng'okinda bae ghamalaghitso ghe Imulungu, kwaapfila kutenda nzambi, ako kuko kuleka kukinda ghamalaghitso."},{"book":"1 Yohane","chapter":"3","verse":"5","text":"Lekeni mwemwe mwomanya ka Kiristu katsa ili yatuleghusile nzambi tsetu, naye kahela nzambi yoyose."},{"book":"1 Yohane","chapter":"3","verse":"6","text":"Apfo imunu wowose iyokala mghati mwa Kiristu ng'oghendelela bae kutenda nzambi, lekeni imunu wowose iyoghendelela kutenda nzambi ng'amwonile Kiristu bae, wala ng'ammanyile."},{"book":"1 Yohane","chapter":"3","verse":"7","text":"Wanangu, imunu wowose aleke kuwabughani. Imunu iyotenda pfinu ipfimnoghelesa Imulungu, ayo komnoghelesa Imulungu, ka Kiristu pfayomnoghelesa Imulungu."},{"book":"1 Yohane","chapter":"3","verse":"8","text":"Imunu wowose iyoghendelela kutenda nzambi ayo ka imunu wa Yehile, kwaapfila Yehile tsakatenda nzambi kulawa mwanduso. Kwaajili ayo Imwana we Imulungu tsakatsa muisi kutsihinya sang'ano tsa Yehile."},{"book":"1 Yohane","chapter":"3","verse":"9","text":"Chila iyawile imwana we Imulungu ng'oghendelela bae kutenda nzambi, mana mbuli ye Imulungu yokala mghati mwake, ng'odaha bae kughendelela kutenda nzambi kwaapfila yeye kawa imwana we Imulungu."},{"book":"1 Yohane","chapter":"3","verse":"10","text":"Imunu wowose yang'otenda ighomnoghelesa Imulungu na yang'omnoghela ndughu yake, ayo si imwana we Imulungu bae. Apfi pfipfo pfawomanyika iwana we Imulungu na iwana wa Yehile."},{"book":"1 Yohane","chapter":"3","verse":"11","text":"Ahuno usenga wamuhulike kulawa mwanduso. Twinoghele!"},{"book":"1 Yohane","chapter":"3","verse":"12","text":"Mleke kwighala na Kaini, iyalongotsighwe na Yehile, kamkoma mdodo wake Abeli. Ebali yamkomile? Kwaapfila aghala ghang'ali yotenda tsagheha, na aghala gha mdodo wake tsaghang'ali ghomnoghelesa Imulungu."},{"book":"1 Yohane","chapter":"3","verse":"13","text":"Ndughu tsangu mleke kukangawala wanu we isi ino wang'awahilani."},{"book":"1 Yohane","chapter":"3","verse":"14","text":"Twomanya ka tuluta kulawa mne lifwa twingila mne ughima, kwaapfila twowanoghela ndughu tsetu. Imunu wowose iyalihela unoghelo ayo kamne lifwa."},{"book":"1 Yohane","chapter":"3","verse":"15","text":"Imunu wowose iyomhila ndughu yake, ayo mkoma wanu, namwe mwomanya mkoma wanu kahela ughima wa ghamatsuwa ghose iukala mghati mwake."},{"book":"1 Yohane","chapter":"3","verse":"16","text":"Apfi pfipfo pfatuumanya unoghelo pfauli, Yesu Kiristu katulapfila twetwe ughima wake. Na twetwe tuwalapfile ughima wetu ndughu tsetu."},{"book":"1 Yohane","chapter":"3","verse":"17","text":"Ka imunu kana pfinu na baho komwona ndughu yake kobama pfinu, naye ng'omwonela libatsi bae, lelo yodahatse kulonga ka komnoghela Imulungu?"},{"book":"1 Yohane","chapter":"3","verse":"18","text":"Wanangu, tuleke kuwanoghela iwanu kwa kulonga kuliheka, ila tuwanoghele kwa ghamatendo na ukweli."},{"book":"1 Yohane","chapter":"3","verse":"19","text":"Apfi pfipfo pfatudaha kumanya ka twetwe twa iwanu wa ukweli, na mimoyo yetu ng'aitsopfukapfuka bae hambele hake."},{"book":"1 Yohane","chapter":"3","verse":"20","text":"Kwaapfila hata ka mimoyo yetu yotuhigha twiha, twomanya Imulungu ka mkulu kubita mimoyo yetu, naye koghamanya ghose."},{"book":"1 Yohane","chapter":"3","verse":"21","text":"Sale tsangu, ka mimoyo yetu ng'aituhigha bae, twodaha kuleka kupfuka hambele he Imulungu."},{"book":"1 Yohane","chapter":"3","verse":"22","text":"Twobokela kulawa kuna yeye chochose chatumlomba, kwaapfila twoghakinda ghamalaghitso ghake na kutenda aghala ighomnoghela."},{"book":"1 Yohane","chapter":"3","verse":"23","text":"Na laghitso lyake ilyo lino, tulitoghole taghwa lya Yesu Kiristu, Imwanaghe, na twinoghele twetwe kwa twetwe ka pfayatulaghitse."},{"book":"1 Yohane","chapter":"3","verse":"24","text":"Iwanu wala iwoghakinda ghamalaghitso gha Imulungu wokala mghati mwe Imulungu, na Imulungu kokala mghati mwawo. Apfo kwa Ghumuhe Mwenzeluka ghwatwing'ighwe ne Imulungu, twetwe twomanya ka Imulungu kokala mghati mwetu."}]}