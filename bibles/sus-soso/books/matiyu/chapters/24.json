{"data":[{"book":"Matiyu","chapter":"24","verse":"1","text":"Isa naxa mini hɔrɔmɔbanxi kui. A nu sigafe tɛmui naxɛ, a fɔxirabirɛe naxa e maso a ra, e wɔyɛn a bɛ a xa hɔrɔmɔbanxi mato a nun banxie naxee na a rabilinyi, e ti ki to tofanxi."},{"book":"Matiyu","chapter":"24","verse":"2","text":"Kɔnɔ Isa naxa a masen e bɛ, «Wo yi birin toxi? N xa nɔndi fala wo bɛ, yi gɛmɛ keren mu fama lude a boore fari be, a birin nabirama nɛ.»"},{"book":"Matiyu","chapter":"24","verse":"3","text":"Isa nu magoroxi Oliwi geya fari tɛmui naxɛ, a fɔxirabirɛe naxa siga a yire, e a maxɔrin e doro ma, «Na fe sa rabama mun tɛmui? A man sa kolonma tɔnxuma mundun ma a i fa waxati nun duniɲa raɲɔnyi bara makɔrɛ?»"},{"book":"Matiyu","chapter":"24","verse":"4","text":"Isa naxa e yaabi, «Wo mɛnni wo yɛtɛ ma, mixi yo naxa fa wo ratantan."},{"book":"Matiyu","chapter":"24","verse":"5","text":"Mixi wuyaxi fama n xili falade e yɛtɛ xun ma a falafe ra, ‹N tan nan na Ala xa Mixi Sugandixi ra.› Na kui, e fama mixi gbegbe ratantande.»"},{"book":"Matiyu","chapter":"24","verse":"6","text":"«Wo gere fe mɛma nɛ, wo gere ndee xili mɛ, kɔnɔ wo naxa kɔntɔfili, barima fo na fe mɔɔlie xa raba. Na xa mu findima duniɲa raɲɔnyi ra sinden."},{"book":"Matiyu","chapter":"24","verse":"7","text":"Sie kelima nɛ e boore xili ma, ɲamanɛe e boore gere. Kaamɛ sinma nɛ bɔxi wuyaxi ma, bɔxi fan sɛrɛn yire gbegbe."},{"book":"Matiyu","chapter":"24","verse":"8","text":"Na fe birin findima mantɔɔrɔlie fɔlɛ nan na.»"},{"book":"Matiyu","chapter":"24","verse":"9","text":"«Na tɛmui, mixie wo soma nɛ mangasanyi yi, e xa wo ɲaxankata, e wo faxa. Sie birin wo xɔnma nɛ n xili xa fe ra."},{"book":"Matiyu","chapter":"24","verse":"10","text":"Danxaniyatɔɛ gbegbe birama nɛ tantanyi kui na waxati, e e booree yanfa xɔnnanteya kui."},{"book":"Matiyu","chapter":"24","verse":"11","text":"Wule falɛ gbegbe fan e yɛtɛ findima nɛ namiɲɔnmɛe ra, e mixi gbegbe ratantan."},{"book":"Matiyu","chapter":"24","verse":"12","text":"Kobiɲa gboma nɛ han mixi gbegbe xa xanunteya xinbeli,"},{"book":"Matiyu","chapter":"24","verse":"13","text":"kɔnɔ naxan na a tunnabɛxi han a raɲɔnyi, na kanyi kisima nɛ."},{"book":"Matiyu","chapter":"24","verse":"14","text":"Ala xa mangɛya niini xibaaru fanyi kawandima nɛ duniɲa birin kui, a findi seedeɲɔxɔya ra sie birin bɛ. Na xanbi, duniɲa raɲɔnyi fama a lide.»"},{"book":"Matiyu","chapter":"24","verse":"15","text":"«Wo tan naxee na yi xaranfe, wo wo tuli mati de! Wo na se haramuxi ɲaaxi to kasarɛ na naxan xanbi ra, a tixi yire sɛniyɛnxi kui, Annabi Daniyɛli naxan ma fe fala,"},{"book":"Matiyu","chapter":"24","verse":"16","text":"wo tan naxee na Yudaya, wo lanma wo xa wo gi geyae fari."},{"book":"Matiyu","chapter":"24","verse":"17","text":"Naxan na tande, a naxa so sese tongode a xa banxi kui."},{"book":"Matiyu","chapter":"24","verse":"18","text":"Naxan na xɛ ma, a naxa gbilen a xa xinbeli donma tongode."},{"book":"Matiyu","chapter":"24","verse":"19","text":"Na waxati findima gbaloe nan na furuginɛe nun dingɛe bɛ!"},{"book":"Matiyu","chapter":"24","verse":"20","text":"Wo Ala maxandi na naxa wo li ɲɛmɛ tɛmui, xa na mu a ra malabu lɔxɔɛ."},{"book":"Matiyu","chapter":"24","verse":"21","text":"Barima tɔɔrɛ a lima na waxati ma naxan maniyɛ singe mu nu to kabi duniɲa daa, a man mu gbilenma to ra abadan."},{"book":"Matiyu","chapter":"24","verse":"22","text":"Xa Marigi mu a ragirixi nu nde xa ba na xi kɔnti ra, adama yo mu kisima nu. Kɔnɔ a nde bama a kɔnti ra mixi sugandixie nan ma fe ra.»"},{"book":"Matiyu","chapter":"24","verse":"23","text":"«Na waxati, xa mixi nde sa a fala wo bɛ, ‹A mato, Ala xa Mixi Sugandixi na be›, xa na mu a ra, ‹Ala xa Mixi Sugandixi na mɛnni›, wo naxa la a ra."},{"book":"Matiyu","chapter":"24","verse":"24","text":"Barima wule falɛe fama Ala xa Mixi Sugandixi xili falade e yɛtɛ xun, xa na mu e e yɛtɛ findi namiɲɔnmɛe ra. E fama tɔnxuma makaabaxie nun kaabanakoe rabade alako e xa Ala xa mixi sugandixie ratantan, xa e sa nɔma."},{"book":"Matiyu","chapter":"24","verse":"25","text":"Wo wo tuli ti, n bara a masen wo bɛ beenun a waxati xa a li.»"},{"book":"Matiyu","chapter":"24","verse":"26","text":"«Na kui, xa e sa a fala wo bɛ, ‹A mato, a sa na wula i›, wo naxa siga de! Xa e sa a fala wo bɛ, ‹A mato, a na banxi kui be›, wo naxa la a ra de!"},{"book":"Matiyu","chapter":"24","verse":"27","text":"Adama xa Di na fa, a luma nɛ alɔ seyamakɔnyi naxan yanbama koore ma kelife sogetede han sogegorode."},{"book":"Matiyu","chapter":"24","verse":"28","text":"‹Binbi na lu dɛnnaxɛ, yubɛe sa e malanma mɛnni nɛ.›»"},{"book":"Matiyu","chapter":"24","verse":"29","text":"«Na ɲaxankatɛ waxati dangi xanbi,"},{"book":"Matiyu","chapter":"24","verse":"30","text":"«Na tɛmui, Adama xa Di xa tɔnxuma minima nɛ koore ma. Duniɲa bɔnsɔɛ birin sunnunma nɛ. E Adama xa Di toma nɛ fa ra nuxui kui sɛnbɛ nun nɔrɛ ra."},{"book":"Matiyu","chapter":"24","verse":"31","text":"A a xa malekɛe xɛɛma nɛ han duniɲa dande, e xa sa a xa mixi sugandixie malan sara xui ra keli duniɲa tunxun naani birin ma.»"},{"book":"Matiyu","chapter":"24","verse":"32","text":"«Wo xɔrɛ bili mato misaali ra, wo xa xaxili sɔtɔ. A salonyi na ɲingi, a burɛxɛ nɛɛnɛ mini, wo a kolonma ɲɛmɛ tɛmui bara makɔrɛ."},{"book":"Matiyu","chapter":"24","verse":"33","text":"Adama xa Di fafe fan na na ki nɛ. Wo na yi fe birin to, wo xa a kolon a a bara makɔrɛ, a ɲan tixi naadɛ ra."},{"book":"Matiyu","chapter":"24","verse":"34","text":"N xa nɔndi fala wo bɛ, to mixie mu dangima fo na fe birin naba."},{"book":"Matiyu","chapter":"24","verse":"35","text":"Koore nun bɔxi dangima nɛ, kɔnɔ n ma masenyi tan mu dangima abadan, a mu kanama muku.»"},{"book":"Matiyu","chapter":"24","verse":"36","text":"«Mixi yo mu a kolon yi fee sa rabama lɔxɔɛ nun waxati yo ma. Hali malekɛ naxee na ariyanna, e mu a kolon, Ala xa Di fan mu a kolon, fo Baba Ala keren peti."},{"book":"Matiyu","chapter":"24","verse":"37","text":"Adama xa Di fa lɔxɔɛ luma nɛ alɔ Annabi Nuha xa waxati."},{"book":"Matiyu","chapter":"24","verse":"38","text":"Beenun na banbaranyi belebele xa duniɲa li, mixie nu e dɛgema, e nu e minma, e nu ginɛe dɔxɔma, e nu e xa die fima xɛmɛe ma, han Annabi Nuha so kunkui kui lɔxɔ naxɛ."},{"book":"Matiyu","chapter":"24","verse":"39","text":"E mu nu kɔntɔfilixi fefe ra, han banbaranyi naxa e li, a e birin xanin. Adama xa Di fafe fan nabama na ki nɛ."},{"book":"Matiyu","chapter":"24","verse":"40","text":"Xa xɛmɛ firin na xɛ ma na waxati, keren tongoma nɛ, boore lu naa."},{"book":"Matiyu","chapter":"24","verse":"41","text":"Xa ginɛ firin na se dinfe mulunyi keren kui, keren tongoma nɛ, boore lu naa."},{"book":"Matiyu","chapter":"24","verse":"42","text":"Na kui, wo naxa yanfa, barima wo mu wo Marigi fa lɔxɔɛ kolon."},{"book":"Matiyu","chapter":"24","verse":"43","text":"Wo xa a fahaamu a fanyi ra, xa banxi kanyi a kolon nɛ nu muɲɛti fama tɛmui naxɛ kɔɛ kui, a mu xima nu, alako muɲɛti naxa nɔ sode a xɔnyi."},{"book":"Matiyu","chapter":"24","verse":"44","text":"Na nan a ra, wo fan xa wo tagi ixiri, wo naxa yanfa, barima Adama xa Di fama waxati nan ma wo ɲɔxɔ mu naxan ma.»"},{"book":"Matiyu","chapter":"24","verse":"45","text":"«Nde luma alɔ konyi naxan findixi xaxilima dugutɛgɛ ra? A marigi bara a ti a xa banxi walikɛe birin xun ma, a xa donsee taxun e ra a waxati."},{"book":"Matiyu","chapter":"24","verse":"46","text":"Ɲɛlɛxinyi na na konyi bɛ, naxan marigi a lima na wali ra."},{"book":"Matiyu","chapter":"24","verse":"47","text":"N xa nɔndi fala wo bɛ, na marigi a harige birin taxuma nɛ na konyi ra.»"},{"book":"Matiyu","chapter":"24","verse":"48","text":"«Kɔnɔ xa na konyi findi a kobi ra, a a falama nɛ a yɛtɛ ma, ‹N marigi buma nɛ fafe ra,›"},{"book":"Matiyu","chapter":"24","verse":"49","text":"a fa a boore konyie bɔnbɔ fɔlɔ, a nu lu a dɛge ra, a a min, e nun siisilae."},{"book":"Matiyu","chapter":"24","verse":"50","text":"Lɔxɔ nde fama, a tan konyi mu naxan kolon, a ɲɔxɔ man mu lɔxɔɛ naxan ma, a marigi gbilenma nɛ."},{"book":"Matiyu","chapter":"24","verse":"51","text":"A na fa, a na konyi ɲaxankatama nɛ a ɲaaxi ra, konyi gbaloe sɔtɔ e nun filankafuie, a woli wa nun ɲin maxinyi na dɛnnaxɛ.»"}]}