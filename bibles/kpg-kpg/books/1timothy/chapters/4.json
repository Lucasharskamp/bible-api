{"data":[{"book":"1 Timothy","chapter":"4","verse":"1","text":"Di Hagataalunga gu helekai haga madammaa, bolo hunu gau gaa kili gi daha nadau hagadonu i nia laangi muliagina. Digaula ga daudali nia mee o nia hagataalunga dilikai, ga daudali go nia agoago o nia hagataalunga huaidu."},{"book":"1 Timothy","chapter":"4","verse":"2","text":"Nia agoago tilikai aanei ne lloomoi i baahi nia halahalau o digau hai kai tilikai. Digau aanei digau hua e noho gei lodo digaula la guu mmade, be nia mee ala ne dudu gi di baalanga wele."},{"book":"1 Timothy","chapter":"4","verse":"3","text":"Digau ala beenei e agoago bolo tangada le e hagalee hai dono lodo, ge hagalee gai hunu meegai. Gei nia meegai aalaa, la nia mee ala ne hai go God belee gai go ginaadou i tanggee, ginaadou ala e hagadonu ge e iloo di tonu."},{"book":"1 Timothy","chapter":"4","verse":"4","text":"Nia mee huogodoo a God ne hai, le e humalia, deai dahi mee e hudu gi daha ai, maa di maa ne kae i talodalo o tanggee."},{"book":"1 Timothy","chapter":"4","verse":"5","text":"Idimaa, go nnelekai a God mo talodalo danggee, la ne hai nia maa gi humalia gi God."},{"book":"1 Timothy","chapter":"4","verse":"6","text":"Maa goe ga hagadae nia boloagi aanei gi o duaahina daumaha, gei goe gaa hai di hege humalia ni Jesus Christ, e ala be goe e bida haangai hua goe gi di hagadonu mo nia agoago hai donu ala nogo daudali kooe."},{"book":"1 Timothy","chapter":"4","verse":"7","text":"Haga ligaliga i daha mo nia ala kai ala e hai baahi gi God, ala hagalee humalia dono leelee ai. Heia hua go do hagawouwou do mouli dama a Christ gi humalia."},{"book":"1 Timothy","chapter":"4","verse":"8","text":"Di hagawouwou o tuaidina la ono dahidamee dulii i golo, gei di hagawouwou gi di baahi o di hagataalunga, la koia e dahidamee huoloo ang gi nia mee huogodoo, e hai dana hagababa ang gi tadau mouli dolomeenei mo di madagoaa dela ga hanimoi."},{"book":"1 Timothy","chapter":"4","verse":"9","text":"Telekai deenei le e donu, e hai gii donu ginai gi hagadonu."},{"book":"1 Timothy","chapter":"4","verse":"10","text":"Malaa, deelaa laa e hai hegau hagamahi ai gidaadou, idimaa, gidaadou gu hagadagadagagee gi di God Mouli, go di Hagamouli o nia daangada huogodoo, gei e donu go digau ala e hagadonu."},{"book":"1 Timothy","chapter":"4","verse":"11","text":"Hagi anga ina gi digaula nia boloagi mo nia agoago aanei."},{"book":"1 Timothy","chapter":"4","verse":"12","text":"Hudee heia tangada e dahi gi haga balumee ina goe idimaa, goe e damagiigi, gei goe heia di ada humalia gi digau hagadonu mai au helekai, do mouli, do aloho, do hagadonu mo i lodo do mouli madammaa."},{"book":"1 Timothy","chapter":"4","verse":"13","text":"Haga mahi daulia di Beebaa Dabu gi digau dogologo, mo di agoago, mo di hagi anga nia helekai a God, gaa dae loo gi dogu hanadu gi do baahi."},{"book":"1 Timothy","chapter":"4","verse":"14","text":"Hudee haga balumee ina di kisakis hagataalunga dela i oo lodo dela ne gowadu gi di goe i di madagoaa nia soukohp ne helekai mo digau mmaadua ne daahi nadau lima gi oo nua."},{"book":"1 Timothy","chapter":"4","verse":"15","text":"Haga madabouli mo di hagamahi gi nnegau aanei, gi gidee nia daangada huogodoo gi do menege aga."},{"book":"1 Timothy","chapter":"4","verse":"16","text":"Gii pula i di goe, au agoago heia labelaa gi humalia. Heia hagamahi nia mee aanei, idimaa, ma gaa hai kooe beenei, goe gaa bida haga mouli hua goe, mo digau ala e hagalongo gi au agoago."}]}