{"data":[{"book":"Luka","chapter":"18","verse":"1","text":"Eka Yesu nogoyo ngero ne jopuonjrene mondo onyisgi gibed ka gilamo kinde duto kendo kik chunygi aa."},{"book":"Luka","chapter":"18","verse":"2","text":"Nowachonegi niya, “E dala moro ne nitie jangʼad bura mane ok oluoro Nyasaye kata ok odewo ji."},{"book":"Luka","chapter":"18","verse":"3","text":"To ne nitie dhako ma chwore otho moro e dalano manobedo kadhiyo ire pile giywakne kakwaye ni, ‘Yie ingʼadna bura e kinda gi ngʼat ma hinyani!’"},{"book":"Luka","chapter":"18","verse":"4","text":"“Kuom kinde moko moromo nodagi, to bangʼe mogik nowacho kende owuon ni, ‘Kata obedo ni ok aluoro Nyasaye kendo ok adewo ji kamano"},{"book":"Luka","chapter":"18","verse":"5","text":"to nikech dhako ma chwore othoni osiko chanda, abiro neno ni angʼadone bura kare, mondo kik oola gibiro ma obirogo ira pile!’ ”"},{"book":"Luka","chapter":"18","verse":"6","text":"To Ruoth nowacho niya, “Winjeuru gima ne jangʼad bura ma ok kareno owacho!"},{"book":"Luka","chapter":"18","verse":"7","text":"To donge Nyasaye biro ngʼado bura kare ni joge moyier, maywakne odiechiengʼ gi otieno? Bende obiro tamore ma ok owinjogi?"},{"book":"Luka","chapter":"18","verse":"8","text":"Awachonu ni obiro neno ni ongʼadnegi bura kare kendo mapiyo. Kata kamano, ka Wuod Dhano obiro, bende obiro yudo yie e piny?”"},{"book":"Luka","chapter":"18","verse":"9","text":"Ne joma noketo genogi kuomgi giwegi maparo ni gin joma kare kendo mane ochayo ji mamoko duto, Yesu nogoyonegi ngero kama:"},{"book":"Luka","chapter":"18","verse":"10","text":"“Ji ariyo nodhi lemo ei hekalu, achiel ne en ja-Farisai to machielo ne jasol osuru."},{"book":"Luka","chapter":"18","verse":"11","text":"Ja-Farisai moro nochungo malo mi olamo ka opwoyore ni, ‘Nyasaye, agoyoni erokamano ni ok an kaka ji mamoko, ma jomecho, joma timo timbe maricho, jochode, kata mana kaka jasol osuruni."},{"book":"Luka","chapter":"18","verse":"12","text":"Atweyo chiemo nyadiriyo e juma ka juma, kendo achiwo achiel kuom apar mar gigo duto manwangʼo.’"},{"book":"Luka","chapter":"18","verse":"13","text":"“To jasol osuru nochungo mabor. Ne ok onyal kata mana ngʼiyo polo malo, to nogoyo kore kendo nowacho ni, ‘Nyasaye, kecha, an jaricho.’"},{"book":"Luka","chapter":"18","verse":"14","text":"“Awachonu ni ngʼatni, ma ok ngʼat machielono, nodhi dala ka en kare e nyim Nyasaye. Nimar ngʼato angʼato matingʼore malo kende nodwok piny, to ngʼat madwokore piny notingʼ malo.”"},{"book":"Luka","chapter":"18","verse":"15","text":"Ji ne kelo nyithindo matindo ir Yesu, mondo ogwedhgi. Kane jopuonjre noneno mano negikwerogi."},{"book":"Luka","chapter":"18","verse":"16","text":"To Yesu noluongo nyithindo ire kendo nowacho niya, “Weuru nyithindo matindo obi ira, kendo kik utamgi, nikech pinyruoth Nyasaye en mar ji machal ka magi."},{"book":"Luka","chapter":"18","verse":"17","text":"Awachonu adier ni, ngʼato ma ok orwako pinyruoth Nyasaye kaka nyathi matin ok nodonji ngangʼ.”"},{"book":"Luka","chapter":"18","verse":"18","text":"Jatelo moro nopenje niya, “Japuonj maber, en angʼo monego atim mondo ayud ngima mochwere kaka girkeni mara?”"},{"book":"Luka","chapter":"18","verse":"19","text":"Yesu nodwoke kapenje niya, “Angʼo momiyo iluonga ni ngʼama ber? Onge ngʼama ber, makmana Nyasaye kende."},{"book":"Luka","chapter":"18","verse":"20","text":"Ingʼeyo chike mawacho ni: ‘Kik iterri, kik ineki, kik ikwal, kik ihang wach, luor wuonu gi minu.’18:20 Wuo 20:12-16; Rap 5:16-20”"},{"book":"Luka","chapter":"18","verse":"21","text":"Nodwoke niya, “Magi duto aserito nyaka aa rawera.”"},{"book":"Luka","chapter":"18","verse":"22","text":"Kane Yesu owinjo wachno, nowachone niya, “Pod iremo gimoro achiel. Lok mwanduni duto ma in-go pesa, mondo ipog joma odhier, eka inibed gi mwandu mokan e polo. Bangʼ timo kamano to bi mondo iluwa.”"},{"book":"Luka","chapter":"18","verse":"23","text":"Ka nowinjo ma, nobedo mokuyo ahinya, nikech ne en ngʼat man-gi mwandu mathoth ahinya."},{"book":"Luka","chapter":"18","verse":"24","text":"Yesu nongʼiye kendo nowachone niya, “Mano kaka en gima tek mondo jomoko odonji e pinyruoth Nyasaye."},{"book":"Luka","chapter":"18","verse":"25","text":"Chutho, yot mondo ngamia okadhi e wangʼ sandan, moloyo jamoko donjo e pinyruoth Nyasaye!”"},{"book":"Luka","chapter":"18","verse":"26","text":"Jogo manowinjo mani nopenjo niya, “Kare en ngʼa manyalo kwo?”"},{"book":"Luka","chapter":"18","verse":"27","text":"Yesu nodwokogi niya, “Gino ma ok nyalre gi dhano, nyalore kuom Nyasaye.”"},{"book":"Luka","chapter":"18","verse":"28","text":"Petro nowachone niya, “Wan waseweyo gik moko duto mane wan-go mondo waluwi!”"},{"book":"Luka","chapter":"18","verse":"29","text":"Yesu nowachonegi niya, “Awachonu adier ni, onge ngʼato moseweyo dalane kata jaode kata owetene, kata jonywolne, kata nyithinde nikech pinyruoth Nyasaye"},{"book":"Luka","chapter":"18","verse":"30","text":"ma ok norem mak oyudo nyadi mangʼeny marome e tiengʼni kendo e tiengʼ mabiro, noyud ngima mochwere.”"},{"book":"Luka","chapter":"18","verse":"31","text":"Yesu nokawo jopuonjre apar gariyo otero tenge kendo nowachonegi niya, “Eri wadhi nyaka Jerusalem, to gigo duto mane ondiki gi jonabi kuom Wuod Dhano ibiro timogi."},{"book":"Luka","chapter":"18","verse":"32","text":"Ibiro chiwe ne joma ok jo-Yahudi. Gibiro jare, giniyanye, mi gingʼudh olawo kuome."},{"book":"Luka","chapter":"18","verse":"33","text":"Bende ginichwade ma gininege, to chiengʼ mar adek enochier kendo.”"},{"book":"Luka","chapter":"18","verse":"34","text":"Jopuonjre ne ok owinjo tiend wechegi kata matin. Tiend wechegi nopandnegi, kendo ne ok gingʼeyo gima ne owuoyo kuome."},{"book":"Luka","chapter":"18","verse":"35","text":"Kane Yesu chiegni chopo Jeriko, ngʼat moro ma muofu noyudo obet e bath yo kakwecho."},{"book":"Luka","chapter":"18","verse":"36","text":"Kane owinjo ka oganda kadho, nopenjo ni en angʼo matimore."},{"book":"Luka","chapter":"18","verse":"37","text":"Negidwoke niya, “Yesu ja-Nazareth ema kadho.”"},{"book":"Luka","chapter":"18","verse":"38","text":"Noluongo matek niya, “Yesu, Wuod Daudi, yie ikecha!”"},{"book":"Luka","chapter":"18","verse":"39","text":"To jogo ma notelo e yo nokwere kendo nowachone ni olingʼ thi, to nomedo goyo koko niya, “Wuod Daudi, yie ikecha!”"},{"book":"Luka","chapter":"18","verse":"40","text":"Yesu nochungo kendo nochiko mondo okel ngʼatno ire. Kane obiro machiegni, Yesu nopenje niya,"},{"book":"Luka","chapter":"18","verse":"41","text":"“Angʼo midwaro mondo atimni?”"},{"book":"Luka","chapter":"18","verse":"42","text":"Yesu nowachone niya, “Nen! Yieni ema ochangi.”"},{"book":"Luka","chapter":"18","verse":"43","text":"Gikanyono nochako neno kendo noluwo bangʼ Yesu, kopako Nyasaye. Ka ji duto noneno mano, negipako Nyasaye."}]}