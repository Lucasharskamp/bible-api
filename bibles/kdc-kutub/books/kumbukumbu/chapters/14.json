{"data":[{"book":"Kumbukumbu","chapter":"14","verse":"1","text":"“Mweye mwa wana wa Mndewa Imulungu, Imulungu wenu, avo sikumuichanje hebu kubea mapala genu mbuli ya kumulilila munhu yafile."},{"book":"Kumbukumbu","chapter":"14","verse":"2","text":"Mweye mwa wanhu ong'ala kwa Mndewa Imulungu, Imulungu wenu, na Mndewa Imulungu kawasagula mweye muwe wanhu zake mna iwanhu wose okala mwiisi yose."},{"book":"Kumbukumbu","chapter":"14","verse":"3","text":"“Sikumuje kinhu chochose kigevuza."},{"book":"Kumbukumbu","chapter":"14","verse":"4","text":"Modaha kuja wanyama wano, ng'ombe na ng'hondolo na mbuzi,"},{"book":"Kumbukumbu","chapter":"14","verse":"5","text":"ng'hogoni na swala na nyumbu na funo na mhala na nhelembo na ng'hondolo luwala,"},{"book":"Kumbukumbu","chapter":"14","verse":"6","text":"na kila mnyama yeli na mibang'ho itulike na koselula, mnyama ayo diyeni."},{"book":"Kumbukumbu","chapter":"14","verse":"7","text":"Lakini sikumuje mnyama yoyose mibang'ho yake haitulike na haselula. Sikumuje ngamiya na buga na ndezi, awo oselula lakini mibang'ho yao haitulike, avo awo wafita kumwenu."},{"book":"Kumbukumbu","chapter":"14","verse":"8","text":"Vivija sikumuje nguluwe, kwavija hamoja mibang'ho yake itulika lakini haselula bule, wanyama awo wafita kumwenu, sikumuje nyama yao hebu kukwasa imitufi yao."},{"book":"Kumbukumbu","chapter":"14","verse":"9","text":"“Modaha kuja kila aina ya somba weli na minzaka nzaka na makalabamba."},{"book":"Kumbukumbu","chapter":"14","verse":"10","text":"Lakini kiumbe chochose kikala mgamazi na chabule minzaka nzaka hebu makalabamba sikumuje, awo wose wafita kumwenu."},{"book":"Kumbukumbu","chapter":"14","verse":"11","text":"“Modaha kuja ndege wose wang'alile."},{"book":"Kumbukumbu","chapter":"14","verse":"12","text":"Lakini ndege wano sikumuje, mhungu na jola na kimhanga,"},{"book":"Kumbukumbu","chapter":"14","verse":"13","text":"kidumule na makungule na ndege wose wayagwe waigalile na hewo,"},{"book":"Kumbukumbu","chapter":"14","verse":"14","text":"na ndege wose waigalile na bondwa,"},{"book":"Kumbukumbu","chapter":"14","verse":"15","text":"mbuni na kilopo na vimhanga wayagwe,"},{"book":"Kumbukumbu","chapter":"14","verse":"16","text":"bundi na bundi mkulu na bundi mzelu,"},{"book":"Kumbukumbu","chapter":"14","verse":"17","text":"bundi luwala na kinyang'huwi na mumbi,"},{"book":"Kumbukumbu","chapter":"14","verse":"18","text":"lawalawa na aina zose za nyamkuta, lugawa na gombalima."},{"book":"Kumbukumbu","chapter":"14","verse":"19","text":"Na wang'onyo wose weli na mabawa wafita kumwenu, sikumuje."},{"book":"Kumbukumbu","chapter":"14","verse":"20","text":"Lakini wang'onyo weli na mabawa wang'alile modaha kuwaja."},{"book":"Kumbukumbu","chapter":"14","verse":"21","text":"“Sikumuje ng'hone, modaha kumgwaa munhu baki iyokala kudibuga jenu yaje, hebu modaha kumuuzila munhu wa isi iyagwe, kwavija mweye mung'ala kwa Mndewa Imulungu, Imulungu wenu."},{"book":"Kumbukumbu","chapter":"14","verse":"22","text":"“Laveni fungu da longo da ndiya yenu yose yumsenga mmigunda kila mwaka."},{"book":"Kumbukumbu","chapter":"14","verse":"23","text":"Abaho gendeni hanhu aho hayasagule Mndewa Imulungu, Imulungu wenu kwika twaga jake, na baho kuulongozi wake mugaje mafungu ga longo ga ndiya yenu na ga divai yenu na gamavuta genu na ga wana wa chaudele wa ng'ombe zenu na ng'hondolo zenu, tendeni vino ili muifunze kumtegeleze Mndewa Imulungu, Imulungu wenu siku zose."},{"book":"Kumbukumbu","chapter":"14","verse":"24","text":"Kamba ako kumukala kutali na hanhu aho Mndewa Imulungu, Imulungu wenu hayasagule kwika twaga jake, avo hamudaha kupapa fungu da longo da ndiya yenu iyawagwelele Mndewa Imulungu, Imulungu wenu."},{"book":"Kumbukumbu","chapter":"14","verse":"25","text":"Avo uzeni ndiya yenu, na soleni zisente mbaka hanhu aho Mndewa Imulungu, Imulungu wenu hayasagule."},{"book":"Kumbukumbu","chapter":"14","verse":"26","text":"Na mzisang'hanile sente azo kwa kugula kinhu chochose kimulonda, nyama ya ng'ombe na nyama ya ng'hondolo na divai hebu kinhu cha kung'wa, muvije na kudeng'helela aho kuulongozi wa Mndewa Imulungu, Imulungu wenu hamoja na wanhu wa mzing'anda zenu."},{"book":"Kumbukumbu","chapter":"14","verse":"27","text":"Sikumuwasemwe Walawi iwokala hagati yenu, kwavija awo wabule fungu hebu uhazi hagati yenu."},{"book":"Kumbukumbu","chapter":"14","verse":"28","text":"“Na kila uhelelo wa mwaka wa kadatu laveni mafungu ga longo ga ndiya yenu yose na mugeke kamba ngama mna gamabuga genu."},{"book":"Kumbukumbu","chapter":"14","verse":"29","text":"Ago gokuwa mbuli ya Walawi kwavija wabule fungu hebu uhazi hagati yenu na mbuli ya wanhu baki na wana wakiwa na wagane iwokala mna gamabuga genu, hewo woja na kuwa wagima. Tendeni avo na Mndewa Imulungu, Imulungu wenu, kowatenda mumwede mna zisang'hano zenu zose za makono genu."}]}