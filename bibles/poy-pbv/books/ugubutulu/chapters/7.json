{"data":[{"book":"Ugubutulu","chapter":"7","verse":"1","text":"Pa aga nuwawona wantumintumi wa kumpindi wamsheshi wagoloka pakati pa pembi zya msheshi zya pasipanu, pawakola mayega ga msheshi ga pasipanu, su lyega nalivumi ata padidika, wala pakati pa pasipanu, wala mubahali, wala mumitera."},{"book":"Ugubutulu","chapter":"7","verse":"2","text":"Shakapanu numwona ntumintumi gwa kumpindi yumonga pakakwena pampindi kulawa kusika, kaweriti na shimaniziru sha Mlungu yakawera mkomu. Kashemiti kwa liziwu likulu na kuwagambira awa wantumintumi wa kumpindi wamsheshi yawapananitwi uwezu wa kuyihalibisiya isi na ibahali."},{"book":"Ugubutulu","chapter":"7","verse":"3","text":"“Namuhalibisiya isi ama ibahali ama mitera, mpaka patuwatula kala shimaniziwu pashiwunji sha wantumintumi wa Mlungu gwetu.”"},{"book":"Ugubutulu","chapter":"7","verse":"4","text":"Shakapanu mpikanira walanga ya walii yawatulitwi shimaniziwu, wantu miya yimu malongu msheshi na msheshi elufu wa makabila goseri ga wantu wa Israeli."},{"book":"Ugubutulu","chapter":"7","verse":"5","text":"Likabira lya Yuda wantu lilongu na wawili elufu"},{"book":"Ugubutulu","chapter":"7","verse":"6","text":"Likabira lya Asheri wantu lilongu na wawili elufu"},{"book":"Ugubutulu","chapter":"7","verse":"7","text":"Likabira lya Simiyoni wantu lilongu na wawili elufu"},{"book":"Ugubutulu","chapter":"7","verse":"8","text":"Likabira lya Zebuluni wantu lilongu na wawili elufu"},{"book":"Ugubutulu","chapter":"7","verse":"9","text":"Shakapanu ndoliti, mwona lipinga likulu lya wantu wavuwa nentu yaguweza ndiri kuwawalanga, wantu wa kila isi na likabira na lukolu na ntambu wantu yawalonga na kila walongu. Nawomberi waweriti wagoloka palongolu pa shibanta sha ufalumi na palongolu pa Mwanakondolu, wavala mahabiti mafufu na kukola mitambi ya mitendi mumawoku mwawu."},{"book":"Ugubutulu","chapter":"7","verse":"10","text":"Watakuliti kwa liziwu likulu, “Ukombola wetu ulawa kwa Mlungu gwetu yakalivaga pashibanta sha ufalumi na kulawa kwa Mwanakondolu!”"},{"book":"Ugubutulu","chapter":"7","verse":"11","text":"Wantumintumi wa kumpindi woseri wagolokiti kushizyengeta shibanta sha ufalumi, wazewi na vilii viwumbi vyamsheshi vyaviwera vikomu. Wasuntamiti makukama pashibanta sha ufalumi, wamguwiriti Mlungu"},{"book":"Ugubutulu","chapter":"7","verse":"12","text":"pawalonga, “Yina hangu! Uzyumi na ukwisa na luhala na mayagashii na ligoya na uwezu na makakala viweri kwa Mlungu gwetu, mashaka goseri! Yina hangu!”"},{"book":"Ugubutulu","chapter":"7","verse":"13","text":"Yumu gwa wazewi walii kankosiyiti, “Walii yawavaliti mahabiti mafufu ndo wantu gaa? Na walawira koshi?”"},{"book":"Ugubutulu","chapter":"7","verse":"14","text":"Neni numwankuliti, “Mtuwa, gwenga guvimana!”"},{"book":"Ugubutulu","chapter":"7","verse":"15","text":"Su wapalongolu pa shibanta sha ufalumi sha Mlungu. Wamtendera Mlungu paliwala na pashiru mnumba nkulu yakuwi ya kumpindi, nayomberi yakalivaga pashibanta sha ufalumi, hakaweri pamuhera nawu na kuwalolera."},{"book":"Ugubutulu","chapter":"7","verse":"16","text":"Hapeni wawoni njala kayi ama wawoni kuyimiluwa kayi, mshenji hapeni guwalunguziyi kayi, shivuki shikalipa hapeni shiwalunguziyi kayi,"},{"book":"Ugubutulu","chapter":"7","verse":"17","text":"toziya Mwanakondolu yakawera pakati palii pakwegera na shibanta sha ufalumi, hakaweri mlolera gwawu, nayomberi kankuwalongoziya mumbwiru ya mashi ga ukomu. Na Mlungu hakagapukuti masozi goseri mumasu gawu."}]}