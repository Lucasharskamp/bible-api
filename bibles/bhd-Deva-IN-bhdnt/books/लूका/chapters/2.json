{"data":[{"book":"लूका","chapter":"2","verse":"1","text":"तैन दिहैड़न मां रोम मुलखेरे महाराज़े औगुस्तुसे एलान कियूं कि, दुनियारे सारे मैन्हु केरि गिनती की गाए।"},{"book":"लूका","chapter":"2","verse":"2","text":"ए पेइली मैन्हु केरि गिनती थी, ज़ै सीरिया इलाकेरे गवर्नर क्विरिनियुसेरे वक्ते मां भोइ।"},{"book":"लूका","chapter":"2","verse":"3","text":"ते सारे लोक, मैन्हु केरि गिनतरे लेइ नवं लिखाने अपने-अपने पूर्वजां केरे नगर जो च़ले जे।"},{"book":"लूका","chapter":"2","verse":"4","text":"यूसुफ भी गलील इलाकेरे नगर नासरते मरां यहूदिया इलाके मां दाऊदेरे नगर बैतलहम मांजो च़लो, किजोकि तै दाऊद राज़ेरे खानदाने मरां थियो।"},{"book":"लूका","chapter":"2","verse":"5","text":"ताके तैड़ी मरियमी सेइं साथी ज़ैस सेइं तैसेरी कुड़माइ भोरी थी ते तै दोज़ींती थी नवं लिखाए।"},{"book":"लूका","chapter":"2","verse":"6","text":"तैन केरे तैड़ी रेइतां तैसारे गल्हे बिशनेरो वक्त अव।"},{"book":"लूका","chapter":"2","verse":"7","text":"ते तैस पेइलू मट्ठू भोवं ते तैसां तैन फैल्हड़ी मां पलेटतां खुरली मां रख्खू किजोकि तैन धर्मशाली मां कोन्च ठार न थी मैल्लोरी।"},{"book":"लूका","chapter":"2","verse":"8","text":"किछ पुहाल राती एक्की ड्लबड़े मां गब्बां केरो पैरहो केरते थिये।"},{"book":"लूका","chapter":"2","verse":"9","text":"ते परमेशरेरो स्वर्गदूत तैन कां बांदो भोव ते परमेशरेरी महिमारी लौ तैन केरे च़ेव्रे पासन बलने लगी ते तैना बड़े डेरि जे।"},{"book":"लूका","chapter":"2","verse":"10","text":"तैखन स्वर्गदूते तैन जो ज़ोवं, “डरा नन्ना, किजोकि अवं तुसन अक बड़ी खुशखबरी शुनाने ओरोईं, ज़ै खुशी सैरी लोकां केरे लेइ भोली।"},{"book":"लूका","chapter":"2","verse":"11","text":"अज़ बैतलहमे मां ज़ैन दाऊद राज़ेरू नगर थियूं, तुश्शे लेइ अक मुक्ति देनेबालो ज़रमोरोए यानी यीशु मसीह प्रभु।"},{"book":"लूका","chapter":"2","verse":"12","text":"तैसेरो तुश्शे लेइ ए निशान भोलो कि तुसन अक मट्ठू फैल्हड़ी मां पलैट्टेरू गाल्हरे बेइर खुरली मां मैलेलू।”"},{"book":"लूका","chapter":"2","verse":"13","text":"ते अकदम तैस स्वर्गदूते सेइं होरे भी स्वर्गदूत बांदे भोए ते तैना परमेशरेरी तारीफ़ केरने लगे ते एन ज़ोने लगे,"},{"book":"लूका","chapter":"2","verse":"14","text":"“स्वर्गे मां परमेशरेरी महिमा भोए,"},{"book":"लूका","chapter":"2","verse":"15","text":"ज़ैखन स्वर्गदूत पुहालां केरे सामने वापस स्वर्गे मांजो च़ले जे। पुहाल एप्पू मांमेइं ज़ोने लगे, “एज्जा अस बैतलहम नगरे मां गाम ज़ै बिस्तार प्रभुए असन दित्तोरोए तैस हेरम।”"},{"book":"लूका","chapter":"2","verse":"16","text":"एल्हेरेलेइ तैना लूशी तैट्ठां च़ले जे ते तैड़ी पुज़े ते सच़्च़े तैड़ी मरियम, यूसुफ ते निकड़ो बच्चो फैल्हड़ी मां पलेट्टोरो गोरू केरि गाल्हरे बेइर खुरली मां मैल्लो।"},{"book":"लूका","chapter":"2","verse":"17","text":"ते पुहाल एन हेरतां ज़ै गल तैन एस बच्चेरे बारे मां ज़ोरी थी सेब्भन सेइं ज़ोने लगे।"},{"book":"लूका","chapter":"2","verse":"18","text":"पुहालां केरि गल्लां शुन्तां सारे लोक हैरान रेइजे।"},{"book":"लूका","chapter":"2","verse":"19","text":"पन मरियम सैरी गल्लां अपने दिले मां रेखतां सोचने लगी।"},{"book":"लूका","chapter":"2","verse":"20","text":"ते पुहालन ज़ेन्च़रे तैनी स्वर्गदूते ज़ोरू थियूं, तैनेईं अपनि एछ़्छ़ेईं तैन सब किछ लेइतां परमेशरेरी तारीफ़ केरते वापस घरजो च़ले जे।"},{"book":"लूका","chapter":"2","verse":"21","text":"अठोवं दिहाड़े ज़ेइस तैसेरो खतनो केरनेरो वक्त अव त तैसेरू नवं यीशु रख्खू। एन तैन नवं आए, ज़ैन स्वर्गदूते मरियमारे दोज़ींतीए भोने करां पेइले रख्खेरू थियूं।"},{"book":"लूका","chapter":"2","verse":"22","text":"ज़ैखन मूसेरे कानूनेरे मुताबिक तैसेरे शुच्चे भोनेरे दिहाड़े पूरे भोए, त यूसुफे ते मरियमा यीशु यरूशलेम नगरे मांजो नीयो ताके तैस प्रभुए कां अर्पण केरन।"},{"book":"लूका","chapter":"2","verse":"23","text":"ज़ेन्च़रे प्रभुएरे कानूने मां लिखोरूए, “सारां पेइलां मट्ठां परमेशरे लेइ पवित्र भोलां।”"},{"book":"लूका","chapter":"2","verse":"24","text":"ज़ेन्च़रे प्रभुएरे कानूने मां लिखोरूए कि, “अक जोड़ी गुघू केरि या कबूतरेरे दूई बच्चे बलिदानेरे लेइ आन।”"},{"book":"लूका","chapter":"2","verse":"25","text":"तैस वक्ते यरूशलेम नगरे मां अक मैन्हु थियो, तैसेरू नवं शमौन थियूं, तै बड़ो धर्मी ते भक्त मैन्हु थियो, तै मसीह बलगने लोरो थियो, कि तै एज्जेलो ते इस्राएली लोकन शान्ति देलो, ते तैस पुड़ पवित्र आत्मा थियो।"},{"book":"लूका","chapter":"2","verse":"26","text":"पवित्र आत्मा तैस पुड़ बांदू कियूं, कि ज़ां तगर तू प्रभुएरे मसीह न लाएलो तांतगर न मरेलो।"},{"book":"लूका","chapter":"2","verse":"27","text":"तैस दिहाड़े शमौन पवित्र आत्मा च़लाव, तै आत्मिक शेक्ति सेइं मन्दरे मां अव तैखन यीशु भी तैसेरे अम्मा बाजेईं अन्तर आनोरो थियो, कि तैसेरेलेइ मूसेरे कानूनेरे मुताबिक कमाम।"},{"book":"लूका","chapter":"2","verse":"28","text":"त शमौने बच्चो कुम्मे मां ट्लातो ते परमेशरेरी तारीफ़ केरने लगो।"},{"book":"लूका","chapter":"2","verse":"29","text":"“हे प्रभु तीं ज़ै अपनो वादो कियोरोए"},{"book":"लूका","chapter":"2","verse":"30","text":"किजोकि मीं अपने एछ़्छ़ेईं सेइं मुक्ति देनेबालो लाव, ज़ै तीं सैरी लोकां केरे लेइ भेज़ोरोए।"},{"book":"लूका","chapter":"2","verse":"31","text":"ज़ै तीं सैरी कौमां केरे सामने तियार कियोरोए।"},{"book":"लूका","chapter":"2","verse":"32","text":"तै, परमेशर गैर कौमन पुड़ बांदो केरनेरे लेइ लौ आए,"},{"book":"लूका","chapter":"2","verse":"33","text":"यीशुएरे अम्मा बाजी शमौनेरी एना गल्लां शुन्तां हक्के-बक्के भोए।"},{"book":"लूका","chapter":"2","verse":"34","text":"तैखन शमौने तैन बरकत दित्ती, ते तैसेरी अम्मा मरियम सेइं ज़ोवं, “हेरा, इन मट्ठू एल्हेरेलेइ ठहरावरो, कि इस्राएले मां बड़े लोकां केरे लेइ नाश भोनेरी ते मुक्ति मैलनेरी वजा भोए, तै परमेशरेरी तरफां अक निशान आए पन बड़े लोक तैसेरे खलाफ भोले।"},{"book":"लूका","chapter":"2","verse":"35","text":"ताके बड़े दिलां केरे खियाल खुल्ली गान ते तीं बड़ो दुःख भोनोए ज़ेन्च़रे तलवार कटतीए।”"},{"book":"लूका","chapter":"2","verse":"36","text":"तैड़ी अक कुआन्श थी ज़ै नबिन थी, तैसारू नवं हन्नाह थियूं, अशेरेरे खानदाने मरां अक मैन्हु ज़ेसेरू नवं फनूएल थियूं, हन्नाह तैसेरी कुई थी तै बड़ी बुढी थी तै अपने ड्लाहेरां बाद सत साल अपने मुन्शे सेइं साथी रहोरी थी।"},{"book":"लूका","chapter":"2","verse":"37","text":"तै विधवा थी तैसारी उमर चूरासी साल थी तै मन्दरे मरां न थी गाती ते रात दिहैड़ी प्रार्थना ते कने बरतां रखती ते परमेशरेरी आराधना केरती रहती थी।"},{"book":"लूका","chapter":"2","verse":"38","text":"तैखन तै भी तैड़ी एइतां परमेशरेरू शुक्र केरने लगी ते बच्चेरे बारे मां तैन सेब्भन सेइं गल्लां लाई केरने, ज़ैना बलगने लोरे थिये कि परमेशरे यरूशलेम नगरेरे लोकन छुटानेरे लेइ मसीह भेज़नोए।"},{"book":"लूका","chapter":"2","verse":"39","text":"ज़ैखन मरियम ते यूसुफे मूसेरे कानूनेरे मुताबिक यीशुएरो खतनो कियो, त तैना गलील इलाके मरां अपने नगर नासरते मांजो जे।"},{"book":"लूका","chapter":"2","verse":"40","text":"तैन मट्ठू बडोतू जेवं ते अक्लमन्द भोतू जेवं किजोकि परमेशरेरो तैस पुड़ बड़ो अनुग्रह थियो।"},{"book":"लूका","chapter":"2","verse":"41","text":"यीशुएरे अम्मा बाजी हर साल फ़सह तिहारेरी दिहाड़ी बनाने यरूशलेम नगरे मां गाते थिये।"},{"book":"लूका","chapter":"2","verse":"42","text":"ज़ैखन यीशु 12 सालां केरो भोव त तैना रीतरे मुताबिक यरूशलेम नगरे मां जे।"},{"book":"लूका","chapter":"2","verse":"43","text":"ज़ैखन तिहार बीतू त यीशुएरे अम्मा बाजी वापस घरजो आए त यीशु यरूशलेम नगरे मां रेइ जेव ते तैसेरे अम्मा बाजी कोई पतो न थियो।"},{"book":"लूका","chapter":"2","verse":"44","text":"तैनेईं बुझ़ू कि यीशु होरि मैनन् सेइं साथी अग्रोवं जोरोए, तैना अपने रिशतेदारन ते ज़ान पिशानी बालन मां तोपने लगे।"},{"book":"लूका","chapter":"2","verse":"45","text":"ज़ैखन तैन यीशु न मैल्लो त तैना वापस तोपते-तोपते यरूशलेम नगरे मां पुज़े।"},{"book":"लूका","chapter":"2","verse":"46","text":"ट्लेइयोवं दिहाड़े तैन यीशु मन्दरेरे अंगने मां बुज़ुर्ग लोकन सेइं गलबात केरतो ते तैन सेइं सवाल जुवाब केरतो मैल्लो।"},{"book":"लूका","chapter":"2","verse":"47","text":"ज़ैना लोक तैसेरी गल्लां शुन्ने लोरे थिये तैना यीशुएरी गल्लां शुन्तां हैरान रेइजे।"},{"book":"लूका","chapter":"2","verse":"48","text":"ज़ैखन तैसेरे हाज बव्वेईं यीशु लाव त तैना हैरान रेइजे ते ज़ोने लगे, “मट्ठां तीं असन सेइं एन कुन कमाव? तेरे हाज बव तीं तोपते-तोपते परेशान भोइ जे।”"},{"book":"लूका","chapter":"2","verse":"49","text":"यीशु तैन सेइं ज़ोवं तुस मीं किजो तोपने लग्गोरो थिये? “तुसन पतो नईं कि मीं अपने बाजेरे घरे मां रानू ज़रूरी थियूं?”"},{"book":"लूका","chapter":"2","verse":"50","text":"पन तैन तैना गल्लां केरि समझ़ न आई कि, एन केरो कुन मतलब आए।"},{"book":"लूका","chapter":"2","verse":"51","text":"तैखन तै अपने अम्मा बाजी सेइं साथी नासरत नगरे मां अव ते अपने अम्मा बाजी कां राव ते मरियमा एना सैरी गल्लां अपने दिले मां रेख्खी।"},{"book":"लूका","chapter":"2","verse":"52","text":"यीशु अक्ली मां भी ते कदे मां भी बेडोतो जेव ते परमेशरेरी ते इन्सानेरी कृपाई मां बद्धतो जेव।"}]}