{"data":[{"book":"Ditiro","chapter":"8","verse":"1","text":"Mme Saulo o ne a dumalana le gore Setefane a bolawe. Mme pogiso e kgolo ya badumedi ya simologa ka letsatsi leo, ya tlhasela, mme mongwe le mongwe a tshabela kwa Judea le Samaria kwa ntle ga baaposetoloi fela."},{"book":"Ditiro","chapter":"8","verse":"2","text":"(Mme bangwe ba badumedi ba Bajuta ba tla go fitlha Setefane ka kutlo-botlhoko e kgolo)."},{"book":"Ditiro","chapter":"8","verse":"3","text":"Mme Saulo o ne a nna jaaka setsenwa, a tsamaya gongwe le gongwe a nyeletsa badumedi, a tsena mo matlung a swatola banna le basadi a ba tsenya mo kgolegelong."},{"book":"Ditiro","chapter":"8","verse":"4","text":"Mme badumedi ba ba neng ba tshabile kwa Jerusalema ba ne ba tsamaya gongwe le gongwe ba rera Mafoko a a Molemo kaga Jesu!"},{"book":"Ditiro","chapter":"8","verse":"5","text":"Jaaka Filipo, yo o neng a ya kwa Samaria go bolelela batho ka ga Keresete teng."},{"book":"Ditiro","chapter":"8","verse":"6","text":"Bontsintsi jo bogolo jwa batho bo ne jwa reetsa thata se o neng a tshwanetse go se bua ka ntlha ya go bona dikgakgamatso tse o neng a di dira."},{"book":"Ditiro","chapter":"8","verse":"7","text":"Mewa e le mentsi e e maswe e ne ya ntshediwa kwa ntle, e goa fa e tswa mo bathong ba e neng e ba tsenye, mme ba le bantsi ba ba neng ba tetesela kgotsa ba ba neng ba golafetse ba fodisiwa,"},{"book":"Ditiro","chapter":"8","verse":"8","text":"mme ga nna boitumelo jo bogolo mo motseng oo!"},{"book":"Ditiro","chapter":"8","verse":"9-11","text":"Mme monna mongwe yo o neng a bidiwa Simone o ne a kile a bo a dira boloi ka dingwaga di le dintsi; e ne e le monna yo o tlhotlheletsang thata, a bile a le boikgogomoso ka ntlha ya dikgakgamatso tse o neng a di dira mo e leng gore Basamaria ba ne ba tlwaetse go bua kaga gagwe ba re ke Mesia."},{"book":"Ditiro","chapter":"8","verse":"12","text":"Mme jaanong ba ne ba dumela molaetsa wa ga Filipo gore Jesu e ne e le Mesia, le mafoko a gagwe kaga Bogosi jwa Modimo; mme go ne ga kolobediwa banna le basadi ba le bantsi."},{"book":"Ditiro","chapter":"8","verse":"13","text":"Mme Simone ka sebele a dumela a bo a kolobediwa jalo a simolola go sala Filipo morago gongwe le gongwe kwa a yang teng, mme o ne a hakgamadiwa ke dikgakgamatso tse (Filipo) o neng a di dira."},{"book":"Ditiro","chapter":"8","verse":"14","text":"Mme erile fa baaposetoloi kwa Jerusalema ba utlwa fa batho ba Samaria ba amogetse molaetsa wa Modimo, ba romela Petere le Johane."},{"book":"Ditiro","chapter":"8","verse":"15","text":"Erile fela jaaka ba goroga ba simolola go rapelela Bakeresete ba basha ba, go amogela Mowa O O Boitshepo."},{"book":"Ditiro","chapter":"8","verse":"16","text":"Gonne o ne o ise o tle mo go ope wa bone ka gonne ba ne ba kolobeditswe fela mo leineng la Morena Jesu."},{"book":"Ditiro","chapter":"8","verse":"17","text":"Jalo Petere le Johane ba baya diatla tsa bone mo badumeding ba, mme ba amogela Mowa O O Boitshepo."},{"book":"Ditiro","chapter":"8","verse":"18","text":"Erile Simone a bona se, gore Mowa O O Boitshepo o ne o fologela mo bathong fa Baaposetoloi ba ba baya diatla, a ntsha madi go reka nonofo e."},{"book":"Ditiro","chapter":"8","verse":"19","text":"Mme o ne a re, “Le nna nnayang nonofo e, gore mongwe le mongwe yo ke mmayang diatla a amogele Mowa O O Boitshepo!”"},{"book":"Ditiro","chapter":"8","verse":"20","text":"Mme Petere a mo fetola a re, “A madi a gago a nyelele le wena gonne o gopola gore mpho ya Modimo e ka rekwa!"},{"book":"Ditiro","chapter":"8","verse":"21","text":"Ga o ka ke wa nna le seabe mo go se, gonne pelo ya gago ga e a siama fa pele ga Modimo."},{"book":"Ditiro","chapter":"8","verse":"22","text":"Sokologa mo tshiamololong e, mme o rapele. Gongwe Modimo o tlaa itshwarela dikakanyo tsa gago tse di bosula,"},{"book":"Ditiro","chapter":"8","verse":"23","text":"gonne ke bona fa go na le lefufa le boleo mo pelong ya gago.”"},{"book":"Ditiro","chapter":"8","verse":"24","text":"Mme Simone a re, “Nthapelela gore dilo tse di maswe tse di se ntiragalele.”"},{"book":"Ditiro","chapter":"8","verse":"25","text":"Morago ga bosupi le thero mo Samaria, Petere le Johane ba ne ba boela Jerusalema, mme ba tla ba ema mo metsaneng ya Samaria mo tseleng go rera Mafoko a a Molemo."},{"book":"Ditiro","chapter":"8","verse":"26","text":"Mme Filipo ene, moengele wa Morena a mo raya a re, “Ya kwa tseleng e e tswang Jerusalema e e ralalang sekaka sa Gasa, o goroge motshegare.”"},{"book":"Ditiro","chapter":"8","verse":"27","text":"Mme o ne a dira jalo, mme ya re mo tseleng ga bo go tla mang fa e se motshola madi wa Itopia, moopa wa taolo kgolo ka fa tlase ga Kgosigadi ya Itopia. O ne a ile Jerusalema go rapela kwa Tempeleng,"},{"book":"Ditiro","chapter":"8","verse":"28","text":"mme o ne a bowa a le mo kareng ya gagwe a balela kwa godimo mo lokwalong lwa ga moporofiti Isaia."},{"book":"Ditiro","chapter":"8","verse":"29","text":"Mowa O O Boitshepo wa raya Filipo wa re, “Tsamaya o ye gaufi le kara!”"},{"book":"Ditiro","chapter":"8","verse":"30","text":"Filipo a taboga mme a utlwa se o neng a se bala mme jalo a botsa a re, “A o tlhaloganya se o se balang?”"},{"book":"Ditiro","chapter":"8","verse":"31","text":"Mme monna a fetola a re, “Tota ga ke tlhaloganye! Nka tlhaloganya jang go sena yo o ntlhalosetsang?” Jalo a kopa Filipo go palama kara gore a tle go nna nae."},{"book":"Ditiro","chapter":"8","verse":"32","text":"Se o neng a se bala mo lokwalong se ne se balega jaana. “O ne a gogwa jaaka nku e isiwa kwa matlhabelong, le jaaka kwanyana e e didimetseng fa pele ga babeodi ba yone, ga a ka a tswa molomo;"},{"book":"Ditiro","chapter":"8","verse":"33","text":"mo go sotlweng ga gagwe, ga a ka a direlwa tshiamo; mme ke mang yo o ka ranolang bomaswe jwa losika lwa gagwe? Gonne botshelo jwa gagwe bo tlositswe mo lefatsheng.”"},{"book":"Ditiro","chapter":"8","verse":"34","text":"Mme moopa a botsa Filipo a re, “A Isaia o ne a bua ka ga gagwe kgotsa ka mongwe?”"},{"book":"Ditiro","chapter":"8","verse":"35","text":"Mme jaana Filipo a simolola ka lokwalo lo, le tse dingwe di le dintsi go mmolelela kaga Jesu."},{"book":"Ditiro","chapter":"8","verse":"36","text":"Erile ba ntse ba tsamaya ka koloi, ba fitlha fa metsing mangwe, moopa a re, “Metsi ke a, ke eng fa ke sa kolobediwe?”"},{"book":"Ditiro","chapter":"8","verse":"37","text":"Filipo o ne a mo araba a re, “O ka kolobediwa fa o dumela ka pelo ya gago yotlhe.” Mme moopa a fetola a re, “Ke dumela gore Jesu Keresete ke Morwa Modimo.”"},{"book":"Ditiro","chapter":"8","verse":"38","text":"Mme a emisa kara ya gagwe ba fologela mo teng ga metse mme Filipo a mo kolobetsa."},{"book":"Ditiro","chapter":"8","verse":"39","text":"Mme erile fa ba tswa mo metsing, Mowa wa Modimo wa tsaya Filipo, mme moopa a seka a tlhola a mmona gape, mme a tswelela mo tseleng ya gagwe a itumetse."},{"book":"Ditiro","chapter":"8","verse":"40","text":"Mme ka nako eo Filipo ene a ipona a le kwa Asoto. O ne a rera Mafoko a a Molemo gone koo le mo motseng mongwe le mongwe mo tseleng, fa a ya Kaesara."}]}