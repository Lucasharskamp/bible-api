{"data":[{"book":"2 o Ukorintho","chapter":"2","verse":"1","text":"Paahi kiholhakelha wiira kihiwe uwaninyu tho wo uchuwelha wiira, kihiwe kooweriani mirima chinyu."},{"book":"2 o Ukorintho","chapter":"2","verse":"2","text":"Ukhalhawaya kooweriakani mirima chinyu mwaattiva, mpani nolhoha ukiteelhiha nrima? Phi inyu mwaatti kuwerelhe akani mirimava."},{"book":"2 o Ukorintho","chapter":"2","verse":"3","text":"Kiholhepa iwarakha uwaninyu wiira vanohalha aka uwa vawo, kihiwe kaakelhiya ihuzuni ni attu aaphwanelhiye ukiteelhiha nrima aka. Kihochuwelha wiira mii kateelhiyaka, mwaattiva onkhaye nnoowa mwaateelhiya chiicho."},{"book":"2 o Ukorintho","chapter":"2","verse":"4","text":"Vaalhempe aka iwarakha ilhe uwaninyu, kihuvaka ni uchukulhachaka munrimani, kunlhaka miithori pakatapakata, khayari wo nlhatu wo uweriani munrimani nansho wo uwonihani wiira kinowuttunani chinene."},{"book":"2 o Ukorintho","chapter":"2","verse":"5","text":"Ntu mmwerelhe munrimani ntu nkina, khakiwerelhe mii vekha aka, nansho owerelheni mwaattiva onkhaye. Ni mii akittunaka ukhalha ntu o uchacha chinene."},{"book":"2 o Ukorintho","chapter":"2","verse":"6","text":"Utwarushiya unotwarushiya awe ni attu enchi uwo, unonthosha yoyo ntu uyo."},{"book":"2 o Ukorintho","chapter":"2","verse":"7","text":"Paahi etu ittu ihalhenlhe iri ambaya unhiyerera yoyo ntu uyo ni unhelha nrima wiira hiwe aathepa ukhalha nkhwaachuni chinene ni ukhwa nrima."},{"book":"2 o Ukorintho","chapter":"2","verse":"8","text":"Wo chiichammo etu kinowushontelhani, mmwooniheke wiira nnonttuna chinene."},{"book":"2 o Ukorintho","chapter":"2","verse":"9","text":"Kaalhempe iwarakha ilhe wo uthanana uchuwelha yakhalhaka nnowooria ukiiwelhelha wo kila nlhove."},{"book":"2 o Ukorintho","chapter":"2","verse":"10","text":"Mwanlhevelhelhaka ntu nlhatu wawe ni mii kinonlhevelhelha. Ukhalhawaya vanolhevelhelha aka, yakhalhaka kihanaa nlhove no unhiyerera, kinonhiyerera mmiholho mwa Kuristo wo nlhatu winyu,"},{"book":"2 o Ukorintho","chapter":"2","verse":"11","text":"wiira nihimmahe Nakare iphiro yo unithepiacha, ukhalhawaya nihochuwelha irusho chawe chiri aya."},{"book":"2 o Ukorintho","chapter":"2","verse":"12","text":"Vano etu vaaphilhe aka Utroa uhimiachani Malhove Orera a Kuristo, kahophwanya Athithi ahokihulhelha nlhako wo uvara ntheko aka wowo,"},{"book":"2 o Ukorintho","chapter":"2","verse":"13","text":"nansho kahothemwa chinene munrimani wo nlhatu wo uhimphwanya munnihu Tito. Paahi kahaalheha attu vavawo nkakaarwaa Umakedoniya."},{"book":"2 o Ukorintho","chapter":"2","verse":"14","text":"Nansho ninshukuruku Nlhuku noniholhelha kila nihuku mu mphingo wo wooniha ukottolha wihu muulhutaanani ni Kuristo. Yoyo phi nonooriha niwanelhihe ikeekhene ya Kuristo thoko nihiriri no unukhelha chinene kila vakittu."},{"book":"2 o Ukorintho","chapter":"2","verse":"15","text":"Ukhalhawaya hii niri thoko nihiriri noombone no ubani kuminhe awe Kuristo wa Nlhuku, nihiriri ninaaphiyelha attu onkhaye, anoopolhiya ni ayo anopotera."},{"book":"2 o Ukorintho","chapter":"2","verse":"16","text":"Wo alhe anopotera alhe hii phi nihiriri no nookhwa nansho wo alhe anoopolhiya alhe hii phi nihiriri ninowiiha ukumi. Phi mpani etu nooria ukaviha ntheko wo yeyo iphiro iyo?"},{"book":"2 o Ukorintho","chapter":"2","verse":"17","text":"Paahi etu, hiyaano kanihiwe thoko attu akina anochurusha Nttenga wa Nlhuku thoko maronda. Nansho hiyaano nilhutanne ni Kuristo va, ninohimiacha wo ikekhiaye mmiholho wa Nlhuku, thoko attu arumiye ni Nlhuku."}]}