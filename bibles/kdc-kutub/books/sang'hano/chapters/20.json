{"data":[{"book":"Sang'hano","chapter":"20","verse":"1","text":"Ndwagi ya Efeso viimalile, Paulo kawakema hamoja wanahina wa Yesu, kawalongela mbuli za kuwagangamiza. Abaho kawalaga kachola Makedonia."},{"book":"Sang'hano","chapter":"20","verse":"2","text":"Kabitila isi ayo kawagangamiza wanhu kwa usenga wake. Abaho kavika Ugiliki,"},{"book":"Sang'hano","chapter":"20","verse":"3","text":"ako kakala miyezi midatu. Kakala koitanda kuchola Siliya, viyajuwile Wayahudi wakala kiseto cha kumtenda vihile, avo kabwela kubitila Makedonia."},{"book":"Sang'hano","chapter":"20","verse":"4","text":"Sapatulo, mwanage Pilo, kulawa Beleya kailongoza nayo, vivija Alisitaliko na Sekundo kulawa Sesalonike, Gayo kulawa Delibe, Tukiko na Tulofimo kulawa mwiisi ya Asiya na Timoseo."},{"book":"Sang'hano","chapter":"20","verse":"5","text":"Wanhu wao walongola na kutubeta ako Tuloasi."},{"book":"Sang'hano","chapter":"20","verse":"6","text":"Viimalile Nyimwilinyimwili ya Magate hagageligwe Usasu, tukwela meli kulawa Filipi, vizibitile siku tano tuwavika kuja Tuloasi. Ako tukala siku saba."},{"book":"Sang'hano","chapter":"20","verse":"7","text":"Mwiisiku ya Jumamosi ichungulo tuiting'hana hamoja hana indiya. Paulo kagendelela kulonga mbaka kilo kikulu, kwavija imitondo yake kakala yosegela."},{"book":"Sang'hano","chapter":"20","verse":"8","text":"Vibatali vingi vikala vikwaka mdigati da uchanha kutukalile tuiting'hane."},{"book":"Sang'hano","chapter":"20","verse":"9","text":"Mbwanga imoja yakemigwe Eutiko kakala yakalile mdidilisha, Paulo viyakalile kogendelela kulonga, Eutiko kasonga kukukila na kakukila mbaka kalagala hasi, kulawa mdigati da uchanha da kadatu. Viwacholile kumwinula wamvika kafa mwaka."},{"book":"Sang'hano","chapter":"20","verse":"10","text":"Lakini Paulo kahumuluka hasi kainama kamuhagatila kalonga, “Sikumudumbe ino mgima!”"},{"book":"Sang'hano","chapter":"20","verse":"11","text":"Abaho kabwela kabili mdigati da uchanha, kabanzula gate, kaja. Kagendelela kulonga nao mbaka vikukunguzuke, abaho kasegela."},{"book":"Sang'hano","chapter":"20","verse":"12","text":"Wanhu awo wamsola mbwanga ayo wamgala ukae kumwake kuno mgima na wakala moyo hole."},{"book":"Sang'hano","chapter":"20","verse":"13","text":"Siye tukwela meli tulongola kuchola Aso, ako tuchola kumsola Paulo. Avo yatulongele Paulo, kwavija kalonda kuvika ako kubitila isi inyalile."},{"book":"Sang'hano","chapter":"20","verse":"14","text":"Avo katuvika ako Aso, tumsola mwiimeli, tuchola nayo Mitulene."},{"book":"Sang'hano","chapter":"20","verse":"15","text":"Kulawa ako tukala muumwanza wa kuchola Kio na imitondo yake tuvika. Siku ya kabili tuvika Samo na imitondo yake tuvika Mileto."},{"book":"Sang'hano","chapter":"20","verse":"16","text":"Paulo kagesa kugendelelela na mwanza wake kwa meli bila kubitila Efeso ili sikuyakawe ako Asiya. Kakala yolopola kuvika Yelusalemu kuna inyimwilinyimwili ya Pentekosite, kamba yahadahike."},{"book":"Sang'hano","chapter":"20","verse":"17","text":"Kulawa Mileto Paulo katuma usenga kwa wavele wa kibumbila cha wanhu wamtogole Yesu ako Efeso waiting'hane nayo."},{"book":"Sang'hano","chapter":"20","verse":"18","text":"Viwavikile kawalongela, “Mujuwa vija ving'halile na mweye kipindi chose, kusongela siku dija dinivikile mwiisi ya Asiya."},{"book":"Sang'hano","chapter":"20","verse":"19","text":"Mujuwa vinimsang'hanile Mndewa kwa uhole na mahozi na magayo ganipatile mbuli ya viseto vihile va Wayahudi wayagwe."},{"book":"Sang'hano","chapter":"20","verse":"20","text":"Mujuwa silekile kuwapetela kunzekunze mzikae zenu na kuwafundiza chochose chonda kiwataze."},{"book":"Sang'hano","chapter":"20","verse":"21","text":"Niwazuma ng'hani Wayahudi na wanhu haweli Wayahudi wazileke nzambi zao na wambwelele Imulungu na kumtogola Mndewa wetu Yesu."},{"book":"Sang'hano","chapter":"20","verse":"22","text":"Avo, sambi kwa kumtegeleza Loho Yang'alile nochola Yelusalemu bila kujuwa gonda gamhate ako."},{"book":"Sang'hano","chapter":"20","verse":"23","text":"Kinhu kimoja kinjuwile, Loho Yang'alile kanizuma kila buga, kifungo na magayo vonibeta."},{"book":"Sang'hano","chapter":"20","verse":"24","text":"Lakini siutonga ugima wangu kamba kinhu, nogesa kuumambukiza utumigwa na sang'hano iyanigwelele Mndewa Yesu kuisang'hana, nayo iyo kuwapetela wanhu Mbuli Inogile ya ng'hekewa ya Imulungu.”"},{"book":"Sang'hano","chapter":"20","verse":"25","text":"“Nibita kumwenu mose kuwapetela Undewa wa Imulungu. Sambi nojuwa kuduhu imoja wenu yonda yambone niye kabili."},{"book":"Sang'hano","chapter":"20","verse":"26","text":"Lelo nowalongela, munhu yoyose kumwenu yahapotela, niye namduhu."},{"book":"Sang'hano","chapter":"20","verse":"27","text":"Kwavija silekile bule kuwapetela gose goyolonda Imulungu."},{"book":"Sang'hano","chapter":"20","verse":"28","text":"Avo muiteganye wenyego, diloleni goya bumbila jose diyawagwelele Loho Yang'alile mdikalize. Waloleni goya wanhu wa Imulungu, yawapatile Imulungu kubitila damu ya Mwanage."},{"book":"Sang'hano","chapter":"20","verse":"29","text":"Nojuwa goya nahasegela mbwizi wakali okwiza kumwenu, na odibananga bumbila dino."},{"book":"Sang'hano","chapter":"20","verse":"30","text":"Kipindi chovika baho wanhu wayagwe kulawa mdibumbila jenu wenyego, owavizila wawagize wanahina kwa kuwatenda wawakweleleze hewo."},{"book":"Sang'hano","chapter":"20","verse":"31","text":"Avo mkale meso mwahakumbuka kamba kwa miyaka midatu imisi na ikilo niwafundiza kwa mahozi mengi.”"},{"book":"Sang'hano","chapter":"20","verse":"32","text":"“Avo sambi noweka muukalizi wa Imulungu na usenga wake wa ng'hekewa, udaha kuwagangamiza na kuwagwaa nhunza ziyalinazo Imulungu kwa wanhu zake wose."},{"book":"Sang'hano","chapter":"20","verse":"33","text":"Silondile sente hebu zahabu hebu viwalo va munhu yoyose."},{"book":"Sang'hano","chapter":"20","verse":"34","text":"Mweye wenyego mojuwa kamba nisang'hana kwa makono gangu mwenyego, ili mhate vinhu vinilonda niye na wayangu."},{"book":"Sang'hano","chapter":"20","verse":"35","text":"Niwalagusila kamba kwa kusang'hana ng'hani tolondigwa kuwataza wanyolile, kumbukeni mbuli ziyalongile Mndewa Yesu mwenyego, ‘Vinoga ng'hani kulava kubanza kubokela.’ ”"},{"book":"Sang'hano","chapter":"20","verse":"36","text":"Paulo viyamambukize kulonga avo, kafugama hamoja nao, kampula Imulungu."},{"book":"Sang'hano","chapter":"20","verse":"37","text":"Wanhu wose wakala olila na kumulaga kwa kumuhagatila na kumnonela kwa unogelwa mkulu."},{"book":"Sang'hano","chapter":"20","verse":"38","text":"Wakala wanyunyuwale kwavija kalonga honda wamone kabili. Avo wachola nayo mbaka kuna imeli."}]}