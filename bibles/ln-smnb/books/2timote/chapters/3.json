{"data":[{"book":"2 Timote","chapter":"3","verse":"1","text":"Kasi yeba malamu ete mikolo ya suka ekozala mikolo ya pasi :"},{"book":"2 Timote","chapter":"3","verse":"2","text":"bato bakokoma na lokoso ya mbongo, bakokoma miyimi, lolendo, lofundu ; bakokoma kofinga Nzambe, kozanga botosi epai ya baboti na bango, koboya kozongisa matondi, kozanga limemia mpo na biloko ya bule,"},{"book":"2 Timote","chapter":"3","verse":"3","text":"kozanga bolingo, kozanga mawa, kokosela baninga makambo, kozanga makoki ya komikanga, bato na kanza, banguna ya bolamu,"},{"book":"2 Timote","chapter":"3","verse":"4","text":"bateki baninga, bato ya mitema mikuse, bato na komitombola, bato balinga bisengo na esika ya kolinga Nzambe ;"},{"book":"2 Timote","chapter":"3","verse":"5","text":"bakobanda komilakisa lokola nde bazali na botosi kati na makambo ya Nzambe, nzokande bawanganaka nguya na yango. Kima bato ya lolenge wana !"},{"book":"2 Timote","chapter":"3","verse":"6","text":"Bamosusu kati na bango bakotaka na bandako ya bato mpe bakosaka basi ya pete oyo batonda na masumu mpe bamitikaka na lolenge nyonso ya baposa ya nzoto,"},{"book":"2 Timote","chapter":"3","verse":"7","text":"oyo balukaka tango nyonso koyekola kasi bakokaka ata moke te koyeba solo."},{"book":"2 Timote","chapter":"3","verse":"8","text":"Ndenge Janesi mpe Jambresi batelemelaki Moyize, ndenge wana mpe bato wana batelemelaka solo. Bazali bato oyo makanisi na bango esila kobeba mpe kondima na bango esila kokufa."},{"book":"2 Timote","chapter":"3","verse":"9","text":"Kasi bakokende mosika te, pamba te bozoba na bango ekomonana na miso ya bato nyonso, ndenge ezalaki mpo na mibali wana mibale."},{"book":"2 Timote","chapter":"3","verse":"10","text":"Nzokande yo oyebi nyonso na tina na mateya na ngai, bizaleli, makanisi, kondima, kokanga motema, bolingo, mpiko,"},{"book":"2 Timote","chapter":"3","verse":"11","text":"minyoko mpe pasi na ngai ; oyebi makambo nyonso oyo ekomelaki ngai na Antioshe, na Ikoniomi mpe na Listre. Solo, nanyokwamaki makasi, kasi Nkolo akangolaki ngai wuta na nyonso."},{"book":"2 Timote","chapter":"3","verse":"12","text":"Solo, bato nyonso oyo balingi kotambola na botosi kati na Yesu-Klisto bakonyokolama."},{"book":"2 Timote","chapter":"3","verse":"13","text":"Kasi bato mabe mpe ba-oyo bakosaka baninga bakozala kozinda kati na mabe, kokosa bato mosusu, mpe bango moko bakokosa bango."},{"book":"2 Timote","chapter":"3","verse":"14","text":"Kasi yo, kangama kaka na makambo oyo oyekolaki mpe ondimaki, pamba te oyebi epai ya nani oyekolaki yango ;"},{"book":"2 Timote","chapter":"3","verse":"15","text":"mpe wuta bomwana na yo, oyebi Makomi ya bule oyo ezali na makoki ya kopesa yo bwanya oyo ememaka na lobiko na nzela ya kondima kati na Yesu-Klisto."},{"book":"2 Timote","chapter":"3","verse":"16","text":"Makomi nyonso ekomama na nguya ya Nzambe mpe ezali na tina mpo na koteya, kopamela, kozongisa na nzela mpe kolakisa bato kotambola kolanda bosembo,"},{"book":"2 Timote","chapter":"3","verse":"17","text":"mpo ete moto na Nzambe azala ya kokoka mpe ya kobongisama mpo na kosala misala nyonso ya malamu."}]}