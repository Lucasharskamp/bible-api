{"data":[{"book":"Maliko","chapter":"9","verse":"1","text":"A Yeshu gubhapundile kwalugulilanga, “Kweli ngunakummalanjilanga, bhapalinji bhananji bhalinginji pepano bhakawanganga bhakanabhe kuubhonanga Upalume gwa a Nnungu ulikwiya kwa mashili.”"},{"book":"Maliko","chapter":"9","verse":"2","text":"Gakapiteje mobha nng'ano na limo, a Yeshu gubhaatolilenje a Petili na a Yakobho na a Yowana, gubhapite nabhonji kushitumbi shashileu kwa jikape. Kweneko gubhapindikwishe lubhombo lwabho, mmujo jabhonji, nibhoneka shinape."},{"book":"Maliko","chapter":"9","verse":"3","text":"Nngubho yabho yashinkung'anyima niwejela kwa kaje, wala jwakwapi nkushapa jojowe pa shilambolyo akombola kushapa nikwiitenda iwejele malinga nneyo."},{"book":"Maliko","chapter":"9","verse":"4","text":"Gubhakoposhelenje a Eliya na a Musha gubhakungulukenje na a Yeshu."},{"book":"Maliko","chapter":"9","verse":"5","text":"A Petili gubhaalugulile a Yeshu, “Mmajiganya, shankonja uwe kubha apano. Bhai, tushenje itala itatu, shimo shenu mmwe, na shina sha a Musha na shina sha a Eliya.”"},{"book":"Maliko","chapter":"9","verse":"6","text":"Mbena bhakashimanyaga shibhabheleketaga, pabha bhenebho na ashajabhonji bhashinkujogopanga."},{"book":"Maliko","chapter":"9","verse":"7","text":"Kungai gulyaunishilenje liunde malinga shiwili, lilobhe likupilikanikaga nniundemo “Jweneju Mwanangu jungumpinga, mumpilikanishiyanje.”"},{"book":"Maliko","chapter":"9","verse":"8","text":"Shangupe bhakang'wang'wayanjeje, bhangammonanga mundu juna ikabhe a Yeshu jikape."},{"book":"Maliko","chapter":"9","verse":"9","text":"Bhai, pubhalinginji nkuelela shitumbi, a Yeshu gubhaalimbiyenje bhanannugulilanje mundu jojowe indu ibhaibhweninji, mpaka Mwana juka Mundujo, pushayushe awaga."},{"book":"Maliko","chapter":"9","verse":"10","text":"Bhai, gubhalibhishilenje mmitima lyene lilobhelyo, bhalibhuyananga ashaayenenji malombolelo ga yuka kopoka kubhawilenje."},{"book":"Maliko","chapter":"9","verse":"11","text":"Gubhaabhushiyenje a Yeshu, “Pakuti bhaajiganya bha Shalia bhakutinji mpaka bhatandubhe kuika a Eliya?”"},{"book":"Maliko","chapter":"9","verse":"12","text":"A Yeshu gubhaajangwilenje, “Elo, a Eliya bhanakwiyati kualaya yowe. Nkali nneyo, kwandi bhai ishijandikwa Mmajandiko ga Ukonjelo kuti Mwana juka Mundu anapinjikwa potekwa na kanwa?"},{"book":"Maliko","chapter":"9","verse":"13","text":"Ikabheje ngunakummalanjilanga, a Eliya bhaaishe, nabhalabhonji nigubhaatendelenje yowe ibhapinjilenje, malinga shibhajandishilwe Mmajandiko ga Ukonjelo.”"},{"book":"Maliko","chapter":"9","verse":"14","text":"Bhakaaishilanjeje bhaajiganywa bhananji bhala, gubhalubhweninji lugwinjili lukulungwa lwa bhandu lwaatimbililenje bhalitaukangana na bhaajiganya bha shalia."},{"book":"Maliko","chapter":"9","verse":"15","text":"Shangupe lugwinjili lwa bhandu bhaakabhonanjeje a Yeshu, bhowe bhashinkulapanga kwa kaje, gubhaabhutushilenje kukwalamushila."},{"book":"Maliko","chapter":"9","verse":"16","text":"A Yeshu gubhabhushiyenje, “Nkutaukangana nndi?”"},{"book":"Maliko","chapter":"9","verse":"17","text":"Mundu jumo munkumbi mula gwabhajangwile, “Mmajiganya, njikwiyanajo mwanangu kwenu mmwe, ashikola lioka likuntenda anabhelekete."},{"book":"Maliko","chapter":"9","verse":"18","text":"Papagwinji ashikilwaga anakunngwiya pai na kopoka shiulo nkang'wa, alitauna meno na ng'ang'anala shiilu showe. Njinkwaajuganga bhaajiganywa bhenu bhanshoyanje ikabheje bhangakombolanga.”"},{"book":"Maliko","chapter":"9","verse":"19","text":"A Yeshu gubhaalugulilenje, “Mmanganya lubheleko lwangali ngulupai! Shindame na mmanganya mpaka shakani? Shinikakatimile mpaka shakani? Munnjiyenajonji akuno.”"},{"book":"Maliko","chapter":"9","verse":"20","text":"Gubhampelekenje. Shangupe lioka jula akaabhoneje a Yeshu, gwanngwishiye nikunng'ungumiya, aligalabhuka na kopoka shiulo nkang'wa."},{"book":"Maliko","chapter":"9","verse":"21","text":"A Yeshu gubhaabhushiye ainamundu, “Genega pugampatile kutandubhila shakani?” Nabhalabho gubhajangwile, “Tandubhila ali mwana."},{"book":"Maliko","chapter":"9","verse":"22","text":"Papagwinji lioka linakunngwishiya pamoto na mmashi, nkupinga limmulaje. Bhai, ibhaga nnakombola, ntubhonele shiya na ntujangutile!”"},{"book":"Maliko","chapter":"9","verse":"23","text":"A Yeshu gubhaalugulile, “Kwa nndi nkuti, nkombolaga? Gowe ganaakomboleka kuka mundu akulupalila.”"},{"book":"Maliko","chapter":"9","verse":"24","text":"Penepo ainamundu bhala gubhagutile bhalinkuti, “Ngulikulupalila! Nnyangutile kwa ungakulupalila gwangu.”"},{"book":"Maliko","chapter":"9","verse":"25","text":"A Yeshu bhakalubhoneje lugwinjili lwa bhandu lulikwaajiila shibhutuka, gubhankalipile lioka jula bhalinkuti, “Lioka ukuntenda mwanaju anabhelekete na anapilikane, ngunakuamulisha gunshoshe nshandaju na unannjinjile kabhili!”"},{"book":"Maliko","chapter":"9","verse":"26","text":"Lioka jula gwagutile, gwanng'ungumiye kwa kaje, kungai gwanshoshile. Nshanda jula paliji mbuti ashiwa, na bhananji gubhashitenje kuti, “Awile!”"},{"book":"Maliko","chapter":"9","verse":"27","text":"Ikabheje a Yeshu gubhankamwile nkono, gubhannjinwile na jwalakwe gwajimi."},{"book":"Maliko","chapter":"9","verse":"28","text":"Bhai, a Yeshu bhakajinjileje nnyumba, bhaajiganywa bhabho gubhaabhushiyenje pajika, “Pakuti uwe twangakombola kunshoya?”"},{"book":"Maliko","chapter":"9","verse":"29","text":"Na bhalabho a Yeshu gubhaabhalanjilenje, “Lioka lya malinga lyeneli nkakombolanga kulishoya, ikabhe kwa juga Nnungupe.”"},{"book":"Maliko","chapter":"9","verse":"30","text":"A Yeshu na bhaajiganywa bhabho gubhashoshilenje pepala, gubhapelengenyenje na mwanja gwabhonji pitila ku Galilaya. Na bhalabho a Yeshu bhakapinjileje mundu amumanye kubhali,"},{"book":"Maliko","chapter":"9","verse":"31","text":"pabha bhatendaga kwaajiganyanga bhaajiganywa bhabho. Gubhaalugulilenje, “Nne Mwana juka Mundu shingamuywe kubhandu na shibhammulaganje, ikabheje lyubha lya tatu shinyushe.”"},{"book":"Maliko","chapter":"9","verse":"32","text":"Bhaajiganywa bhabho bhangalimanyanga lyenelyo. Ikabheje gubhajogopenje kwaabhuya."},{"book":"Maliko","chapter":"9","verse":"33","text":"Bhai, gubhaikengenenje ku Kapalanaumu. Pubhaliji nnyumba, a Yeshu gubhaabhushiyenje, “Mwataukanganaga nndi mumpanda?”"},{"book":"Maliko","chapter":"9","verse":"34","text":"Ikabheje bhanganyabho gubhatemingenenje ilili, pabha mumpanda bhatenda taukangana ga gani ali nkulungwa jwabhonji."},{"book":"Maliko","chapter":"9","verse":"35","text":"A Yeshu gubhatemi pai, gubhaashemilenje likumi limo na bhabhili bhala, gubhalugulilenje, “Mundu apinga kubha nkulungwa, anapinjikwa abhe jwa kumpelo na ntumishi jwa bhowe.”"},{"book":"Maliko","chapter":"9","verse":"36","text":"Kungai gubhantolile mwana jwa nshoko, gubhannjimishe pakatipakati jabhonji, gubhannjambete, gubhaalugulilenje,"},{"book":"Maliko","chapter":"9","verse":"37","text":"“Akumposhela mwana jwa nshoko malinga jweneju kwa lina lyangu, anamboshela nne, na amboshela nne, akaamboshela nnepe, ikabheje na bhandumile bhala.”"},{"book":"Maliko","chapter":"9","verse":"38","text":"A Yowana gubhaalugulile a Yeshu, “Mmajiganya, tushikummona mundu jumo alishoya maoka kwa lina lyenu, na uwe gutulinjile kunnimbiya pabha nngabha jwa munkumbi gwetu.”"},{"book":"Maliko","chapter":"9","verse":"39","text":"Ikabheje a Yeshu gubhashite, “Nnannimbiyanje, pabha jwakwapi mundu atenda ilapo kwa lina lyangu, popo pepo nimeleketela yangali ya mmbone."},{"book":"Maliko","chapter":"9","verse":"40","text":"Pabha akakututauka, pali na uwe."},{"book":"Maliko","chapter":"9","verse":"41","text":"Mundu jojowe shampanganje mashi ga ng'wa, ligongo nshibhanganga bhandu bha a Kilishitu, kweli ngunakummalanjilanga akapelela upo yakwe."},{"book":"Maliko","chapter":"9","verse":"42","text":"“Mundu jojowe shannebhye jumo jwa munkumbi gwa bhashokonji bhangulupalilangabha, kaliji mbaya jwene mundujo, atabhilwe liganga likulungwa lya yajila nnukoi lwakwe nileshelwa mmaali."},{"book":"Maliko","chapter":"9","verse":"43","text":"Nkono gwenu unnebhyaga muukate! Mbaya jinjila mugumi gwangali nkono gumo, nngalingana na kola makono ganaabhili, nileshelwa kumoto gwa ku Jeanamu."},{"book":"Maliko","chapter":"9","verse":"44","text":"Mwenemo mbiu yakwe ikawa, wala moto gwake ukaimika."},{"book":"Maliko","chapter":"9","verse":"45","text":"Na lukongono lwenu lunnebhyaga, nnukate! Mbaya jinjila mugumi nni na lukongono lumo, nngalingana kola makongono ganaabhili, nileshelwa kumoto gwa ku Jeanamu."},{"book":"Maliko","chapter":"9","verse":"46","text":"Mwenemo mbiu yakwe ikawa, wala moto gwake ukaimika."},{"book":"Maliko","chapter":"9","verse":"47","text":"Na liyo lyenu linnebhyaga nnishoye! Mbaya jinjila mu Upalume gwa a Nnungu nninkwete shongo, nngalingana kola meyo ganaabhili, nileshelwa kumoto gwa ku Jeanamu."},{"book":"Maliko","chapter":"9","verse":"48","text":"Mwenemo mbiu yakwe ikawa, wala moto gwakwe ukaimika."},{"book":"Maliko","chapter":"9","verse":"49","text":"“Pabha kila mundu shaukangwe na moto malinga mbepei puiukangwa na nnjete."},{"book":"Maliko","chapter":"9","verse":"50","text":"Nnjete ni ja mmbone, ikabheje jikanonye jitagwe indi nkupinga jinonye? Ntamangane kwa ulele munkumbi gwenunji, nkupinga kunong'aya shilongani.”"}]}