{"data":[{"book":"Ntandiliko","chapter":"22","verse":"1","text":"Bada ya myaka fulani, Nnungu nkuilinga ing'ulupa yanga Iblahimu. Nnungu nkunchema Iblahimu wachidoni, “Iblahimu!” Iblahimu nkunnyang'ula kuchidoni, “Nangu apano.”"},{"book":"Ntandiliko","chapter":"22","verse":"2","text":"Nnungu nkuchidoni, “Ntwale mwanalo Isaka, mwana uyoyo yumo, untâmwa namene, uhwene nawe mpaka chilambo cha ku Moliya, unhumye kuva sadaka ya kupija moto nnichinga linimbekulanguja.”"},{"book":"Ntandiliko","chapter":"22","verse":"3","text":"Bahi liduva lipapête, Iblahimu nkutakatuka ulyamba namambumbu, nkuntayalisha saana punda wake, nkuvatwala vatumishi vake vavili pamo na Isaka mwanawe. Nkutayalisha ding'uni kwajili ya sadaka ya kupija moto, anepo nkutandilika mwanda kuhwena pachinu pannyaulidile Nnungu ahwene."},{"book":"Ntandiliko","chapter":"22","verse":"4","text":"Nniduva lya tatu lya mwanda wavo, Iblahimu palolite meho muyo, nkupona anepo pachinu kwa kulehu uvila."},{"book":"Ntandiliko","chapter":"22","verse":"5","text":"Iblahimu nkuvahaulila vatumishi vake kuchidoni, “Mwenu chalumo na ayu punda ngulindange upano, nangu pamo na mwanangu tùmbehwena akula, tukamwabudu Nnungu, koka tunkojange.”"},{"book":"Ntandiliko","chapter":"22","verse":"6","text":"Bahi Iblahimu nkuditwala adila ding'uni, nkunnyakuja Isaka mwanawe, mwene nkunyakula moto na chipula, nkuukananga."},{"book":"Ntandiliko","chapter":"22","verse":"7","text":"Isaka nkummuja atatake kuchidoni, “Eti atata!” Atatake nkuyambukila kuchidoni, “Nangu apano mwanangu!” Isaka nkuchidoni, “Moto na ding'uni tunivanadyo, hambi ungandolo wa sadaka ya kupija moto àvele kwachi?”"},{"book":"Ntandiliko","chapter":"22","verse":"8","text":"Iblahimu nkunnyang'ula kuchidoni, “Mwanangu, Nnungu mwene achiatwing'e.” Bahi nkuhweneha na mwanda wavo."},{"book":"Ntandiliko","chapter":"22","verse":"9","text":"Pavakamwele pachinu pannyaulidile Nnungu ahwene, Iblahimu nkudenga chitala, nkupanga ding'uni muha mwake. Anepo nkunnyunga Isaka mwanawe, nkunnaja n'ding'uni, divêle muha chitala."},{"book":"Ntandiliko","chapter":"22","verse":"10","text":"Iblahimu nkunyaloja nkono wake, nkutwala chipula uchinga ansinje mwanawe."},{"book":"Ntandiliko","chapter":"22","verse":"11","text":"Henga malaika wanga Yahwe nkunchema Iblahimu kuhaloka kulihunde wachidoni, “Iblahimu! Iblahimu!” Nang'e nkwitika, “Nangu apano!”"},{"book":"Ntandiliko","chapter":"22","verse":"12","text":"Malaika nkunnyaulila Iblahimu kuchidoni, “Unansinje mwana na wala unantende chinu chohecho! Hambi ǹnimala kuva unamweshimu Nnungu, kwa kuva nanga paungwimile kananga mwanalo uyoyo yumo.”"},{"book":"Ntandiliko","chapter":"22","verse":"13","text":"Iblahimu nkunyamula meho lake, nkumwona ungandolo nannume nnyuma mwake ahavikwìjè dimembe dyake nchihole. Bahi nkuhwena, nkuntwala ayula ungandolo, nkunhumya sadaka ya kupija moto badala ya mwanawe."},{"book":"Ntandiliko","chapter":"22","verse":"14","text":"Bahi Iblahimu nkupachema anepo pachinu “Yahwe-Yile,” yani, Yahwe ànajalila,” malinga chiihaulika mpaka nelo kuva, “Palichinga lyanga Yahwe, vanu vànajaliwa.”"},{"book":"Ntandiliko","chapter":"22","verse":"15","text":"Bahi malaika wanga Yahwe nkunchema Iblahimu mwanda wavili kuhaloka kulihunde,"},{"book":"Ntandiliko","chapter":"22","verse":"16","text":"nkunnyaulila kuchidoni, “Yahwe àhaula uvila, ‘Nangu ǹniapila kwa lina lyangu nimwene kuva, ing'anya ùtendile uvila, na wala nanga pungwimile mwanalo uyoyo uyumo,"},{"book":"Ntandiliko","chapter":"22","verse":"17","text":"muhiu nìmbekubaliki, na vanu va nnukolo lwako nìmbevatenda kuva vohe malinga dinondwa dya kumahunde na nnyangi uvêle nnyenje bahali. Vanu va nnukolo lwako vàmbevalema amongo vao na kuditwala litwala dimanga dyavo."},{"book":"Ntandiliko","chapter":"22","verse":"18","text":"Kupitila vanu va nnukolo lwako, nìmbevabaliki vanu va vilambo vyammalele vya pachilambo ing'anya wako ùniipilikana amuli yangu.”"},{"book":"Ntandiliko","chapter":"22","verse":"19","text":"Bahi Iblahimu nkuuya kwa avala vatumishi vake akuno alongènè na mwanawe Isaka, vammalele nkuukananga, nkuuya ku Beli-sheba. Na Iblahimu nkuikala aneko ku Beli-sheba."},{"book":"Ntandiliko","chapter":"22","verse":"20","text":"Bada ya anelo, munu fulani nkunnyaulila Iblahimu kuchidoni, “Milika, nkongwe wa Naholi nnung'uno, nanang'e àvaveleke vana nane vachilume."},{"book":"Ntandiliko","chapter":"22","verse":"21","text":"Mwanawao ntandi vànchema Uzi, na wavili vànchema Buzi na yunji vànchema Kemueli, atatake Alamu."},{"book":"Ntandiliko","chapter":"22","verse":"22","text":"Na vana vanji nni, Kesedi, na Hazo, na Pildashi na Idilafu na Besueli."},{"book":"Ntandiliko","chapter":"22","verse":"23","text":"Besueli nkummaleka Labeka. Milika ámmelekedile Naholi, nnung'une Iblahimu vana anevo nane."},{"book":"Ntandiliko","chapter":"22","verse":"24","text":"Uchocho, Naholi ávele na n'jawe ntumwa uvanchema Leuma, nanang'e nkummelekela Naholi vana ncheche, yani Teba na Gahamu na Tahashi na Maaka."}]}