{"data":[{"book":"Mark","chapter":"11","verse":"1","text":"Ntɛ Yesu kɔ acɛpsɛ ɔn darəŋ ŋalɔtərnɛ Yerusalɛm mɔ, pəsɔrɔyi kəca ka Bɛtfase kɔ Betani ntende tɔrɔ ta Tɔk ya Olif kəsək, k'osom acɛpsɛ ɔn darəŋ mɛrəŋ,"},{"book":"Mark","chapter":"11","verse":"2","text":"pəcloku ŋa: «Nəkɔ nde dare dandɛ nəntɛfərnɛ mɔ, kɔ nəndena kəcbɛrɛ di-ɛ, nəŋkɔbəp di sɔfale səfɛt nsɛ fum o fum ɛntatɔndɛ kərɛsna kəroŋ mɔ. Nəsikəli si, nəkɛr'em."},{"book":"Mark","chapter":"11","verse":"3","text":"Kɔ tɔyɔnɛ fum pəyif nu: ‹Ta ake tɔ nəŋyɔnɛ ti-ɛ?› Nəloku kɔ: ‹Bawo Mariki ɛfaŋ si. K'elip-ɛ, ɔŋkɔ ndɛkəl luksɛ si nnɔ.›»"},{"book":"Mark","chapter":"11","verse":"4","text":"K'acɛpsɛ a Yesu darəŋ aŋɛ ŋaŋkɔ, kɔ ŋambəp sɔfale səfɛt nsɛ pakot si dabaŋka kumba kəsək dɔpɔ, kɔ ŋasikəli si."},{"book":"Mark","chapter":"11","verse":"5","text":"Afum alɔma aŋɛ ŋanayi dənda mɔ ŋayif ŋa: «Cəke cɔ nəyi kəyɔ-ɛ? Ta ake tɔ nəŋsikəlɛ sɔfale sasɔkɔ-ɛ?»"},{"book":"Mark","chapter":"11","verse":"6","text":"Kɔ ŋaloku tɔkɔ Yesu ɛnaloku ŋa mɔ, k'akakɔ ŋawosɛ ŋa kəsikəli si."},{"book":"Mark","chapter":"11","verse":"7","text":"Kɔ ŋaŋkenɛ Yesu sɔfale nsɛ, kɔ ŋadeŋsər si suma səŋan sakəroŋ, kɔ Yesu ɛndɛ si kəroŋ."},{"book":"Mark","chapter":"11","verse":"8","text":"K'afum alarəm ŋamper-perɛ kɔ suma səŋan sakəroŋ dɔpɔ, kɔ alɔma ŋambocɛ kɔ bat dɔpɔ nyɛ ŋanacɛp dəkulum mɔ."},{"book":"Mark","chapter":"11","verse":"9","text":"Afum akɔ ŋanayi kiriŋ kəkɔt mɔ kɔ akɔ ŋanacəmɛ kɔ darəŋ mɔ ŋackulɛ-kulɛ:"},{"book":"Mark","chapter":"11","verse":"10","text":"Kanu kəpocɛ pətɔt dɛbɛ da kas kosu Dawuda ndɛ deyi kəder mɔ!"},{"book":"Mark","chapter":"11","verse":"11","text":"K'ɛmbɛrɛ Yerusalɛm nde kəlɔ kəpɔŋ ka Kanu. Ntɛ elip kəmɔmən cəsək cɔn mɔ, kɔ pibi pender, Yesu kɔ acɛpsɛ ɔn wəco kɔ mɛrəŋ ŋawur kɔ ŋaŋkɔ Betani."},{"book":"Mark","chapter":"11","verse":"12","text":"Dɔckɔsɔk ntɛ ŋacwur Betani mɔ, dor dɛnayɔ Yesu."},{"book":"Mark","chapter":"11","verse":"13","text":"K'ɛnəŋk pəbɔlɛ kətɔk ka «fik» kəkumptər bɔpər, k'ɔŋkɔ kəmɔmən kɔ pəyɔnɛ a ɔŋsɔtər ki pedi-ɛ, mba ntɛ ɛmbəp ki mɔ, ɛnanəŋk fɛ pokom o pokom mɛnɛ bɔpər, bawo bafɔ tɛm tokom ta fik tɛnayi."},{"book":"Mark","chapter":"11","verse":"14","text":"Kɔ Yesu oloku kətɔk ka fik: «Ta fum o fum pədi sɔ yokom ya məna!» Kɔ acɛpsɛ ɔn darəŋ ŋane ti."},{"book":"Mark","chapter":"11","verse":"15","text":"Kɔ ŋaŋkɔ Yerusalɛm. Ntɛ Yesu ɛmbɛrɛ kəlɔ kəpɔŋ ka Kanu mɔ, k'ɛyɛfɛ kəbɛləs acaməs kɔ akɔ ŋancway dəndo kəlɔ kəpɔŋ mɔ. K'ɛŋgbaləs mɛsa ya asəkpər pəsam kɔ səcɔm sa acaməs pok-poka,"},{"book":"Mark","chapter":"11","verse":"16","text":"ɛnawosɛ fɛ nwɛ o nwɛ kəsarɛ-sarɛ ca pəcepərɛnɛ dəndo kəlɔ kəpɔŋ disrɛ."},{"book":"Mark","chapter":"11","verse":"17","text":"Kɔ Yesu ɛntəksɛ ŋa pəcloku: «Bafɔ Kanu kəloku dəYecicəs: ‹Andewe kəlɔ kem dəkətola Kanu da afum a tɔf ya doru fəp.›11.17 Esayi 56.7 Mba nəna nəŋkafəli ki tɔgbɔkɛnɛ ta calbante.»11.17 Yeremy 7.11"},{"book":"Mark","chapter":"11","verse":"18","text":"Aloŋnɛ apɔŋ kɔ atəksɛ sariyɛ s'aSuyif ŋane kɔ dim, kɔ ŋantɛn tɔkɔ ŋantam kədif kɔ mɔ. Ŋancnesɛ kɔ, bawo cusu cənawos afum fəp teta mɛtəksɛ mɔn."},{"book":"Mark","chapter":"11","verse":"19","text":"Ntɛ dɔfɔy dɛmbəp mɔ, Yesu kɔ acɛpsɛ ɔn darəŋ ŋawur dare."},{"book":"Mark","chapter":"11","verse":"20","text":"Bətbət, ntɛ ŋayi kəcepər mɔ, kɔ acɛpsɛ ɔn darəŋ ŋanəŋk kətɔk ka fik kəwosərɛnɛ haŋ ntɛntəl."},{"book":"Mark","chapter":"11","verse":"21","text":"Kɔ Piyɛr ɛncɛm-cɛmnɛ tɔkɔ tɛnacepər mɔ, k'oloku Yesu: «Wətəksɛ, məmɔmən kətɔk ka fik nkɛ mənatolanɛ pəlɛc mɔ, kəwosərɛnɛ.»"},{"book":"Mark","chapter":"11","verse":"22","text":"Kɔ Yesu oloku ŋa: «Nəgbɛkər kəlaŋ konu Kanu."},{"book":"Mark","chapter":"11","verse":"23","text":"Kance icloku nu: Nwɛ oŋloku tɔrɔ tantɛ: ‹Məyɛfɛ nnɔ məkɔ mətɛmpɛnɛ dəkəba,› kɔ məntɔnesər-nesər dɛbəkəc, mba məlaŋ a tɔkɔ məloku mɔ teŋyi-ɛ, aŋyɔn'am ti."},{"book":"Mark","chapter":"11","verse":"24","text":"It'ɔsɔŋɛ ntɛ iloku nu: Ntɛ o ntɛ tɔ nəloku kətola Kanu disrɛ mɔ, nəlaŋ a nəsɔtɔ ti, aŋyɔnɛ nu ti."},{"book":"Mark","chapter":"11","verse":"25","text":"Kɔ tɔyɔnɛ nəndetola, pəyɔnɛ nəmɛŋkɛ fum mɛtɛlɛ-ɛ, nəŋaŋnɛnɛ kɔ, ntɛ tɔŋsɔŋɛ Papa konu nwɛ eyi nde dəkɔm mɔ, pəŋaŋnɛnɛ sɔ nəna kiciya konu."},{"book":"Mark","chapter":"11","verse":"26","text":"[11.26 Yecicəs yokur yɔlɔma yendeŋər moloku mamɛ: «Mba kɔ nəna nəntɔŋaŋnɛnɛ akɔ-ɛ, Papa konu nwɛ eyi nde dəkɔm mɔ ɔfɔŋaŋnɛnɛ sɔ nəna kəciya konu.»]"},{"book":"Mark","chapter":"11","verse":"27","text":"Kɔ Yesu ŋalukus Yerusalɛm kɔ acɛpsɛ ɔn, ntɛ ŋanckɔt nde kəlɔ kəpɔŋ ka Kanu mɔ, aloŋnɛ apɔŋ, atəksɛ sariyɛ s'aSuyif kɔ abeki a dɔtɔf ŋander ŋabəp Yesu"},{"book":"Mark","chapter":"11","verse":"28","text":"kədeyif kɔ: «Kətam kəre kɔ məŋyɔnɛ mamɛ-ɛ? An'ɔsɔŋ əm kətam nkɛ məŋyɔnɛ mes mamɛ mɔ-ɛ?»"},{"book":"Mark","chapter":"11","verse":"29","text":"Kɔ Yesu oloku ŋa: «Teyif tin gboŋ t'indeyif nu, nəluks'em ti, ina sɔ iloku nu kətam nkɛ iŋyɔnɛ mamɛ mɔ."},{"book":"Mark","chapter":"11","verse":"30","text":"Kəgbət dəromun ka Saŋ dəkɔm kəncyɛfɛ ba, ka nda afum? Nəluks'em toloku.»"},{"book":"Mark","chapter":"11","verse":"31","text":"Mba kɔ ŋayɛfɛ kəgbɛkəlɛnɛ taŋan: «Kɔ səloku ndɛkəl a ‹dəkɔm kəgbət kɔn kənayɛfɛ-ɛ,› eŋyif su: ‹Ta ake tɔ nənatɔlaŋɛ Isaŋ-ɛ?›"},{"book":"Mark","chapter":"11","verse":"32","text":"Kɔ səloku a nda afum kəncyɛfɛ-ɛ, apayo! Pəyɔ wɛy-wɛy dənda!» Ŋancnesɛ mɛtɛlɛ ma kənay ka afum, bawo fəp fənacərɛ a Saŋ sayibɛ yati sənayi."},{"book":"Mark","chapter":"11","verse":"33","text":"Kɔ ŋaluksɛ Yesu moloku: «Səncərɛ fɛ.» Kɔ Yesu nkɔn oloku ŋa sɔ: «Ina sɔ, ifɔloku nu kətam nkɛ iŋyɔnɛ mamɛ mɔ.»"}]}