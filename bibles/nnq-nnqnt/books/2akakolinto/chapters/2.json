{"data":[{"book":"2 Akakolinto","chapter":"2","verse":"1","text":"Yene mbangite nakantyangije kabena nu kunhwechuyanga."},{"book":"2 Akakolinto","chapter":"2","verse":"2","text":"Gambu anda nunhwechuinge mangweto bene abapakunhalali mwojo? Gambu mangweto nga mampaligwa kunhalali mwojo nenga!"},{"book":"2 Akakolinto","chapter":"2","verse":"3","text":"Nga mana ngununhwandikilanga kulenga nhikaje kabele kachinu kupala nakaechukaje na bandu abapaligwa kunhalali mwojo gambu manyi kipola kutenda nenga anda nhali mwojo uyo na mangweto mmoa mpakuala mwojo."},{"book":"2 Akakolinto","chapter":"2","verse":"4","text":"Pununhwandikilanga balua jaje nakiba chiimba umwojo nu kokaleka na manjochi twe, ngiti ikiba kupala kunhwechuya mangwetuje, nambu magambu gu kunnayanga kutenda ndenda kumpalanga muno."},{"book":"2 Akakolinto","chapter":"2","verse":"5","text":"Ngoe abi mundu ojwanhwechwiye nnyakwe mundu jwenio anhechwiye netuje, nambu anhwechuyanga mmoa nane mbaije kube nakale muno."},{"book":"2 Akakolinto","chapter":"2","verse":"6","text":"Hukumu ejapatite mundu jwenio kuboka ku bandu ajingi kuntocha."},{"book":"2 Akakolinto","chapter":"2","verse":"7","text":"Lele ipaligwa mangweto munnekekeye mundu jwenio na mannimbie mwojo kupala akaechuka munoje nu kuchipula."},{"book":"2 Akakolinto","chapter":"2","verse":"8","text":"Yene nampembela, mangweto mannayange mundu jwenio kutenda mmi kumpala muno."},{"book":"2 Akakolinto","chapter":"2","verse":"9","text":"Naandika balua jaje kupala manye anda mmi kunyoa ku kila kilebe."},{"book":"2 Akakolinto","chapter":"2","verse":"10","text":"Anda mannekekiye mundu ojwalemwite nane uyo nannekekeya, anda kweli kibile kilebe chukulekekea, nekekea nnongi ja Kilisto magambu ginu mangweto,"},{"book":"2 Akakolinto","chapter":"2","verse":"11","text":"kupala takalipeje Lichetani ndela litukoloye, gambu tumanyi kalamuka kwakwe."},{"book":"2 Akakolinto","chapter":"2","verse":"12","text":"Panaika kukilambo chuku Toloa kutangacha Nhwalo Gwambone gwa Kilisto, napakolela Angwana banyogoli ndela ju kamwa maengo ga Angwana."},{"book":"2 Akakolinto","chapter":"2","verse":"13","text":"Nambu nakiba na mbwele muno gambu nankolije nnongo gwango Tito. Yene nganatabukanga bandu boa ba penia nganyenda kukilambo cha Makedonia."},{"book":"2 Akakolinto","chapter":"2","verse":"14","text":"Nambu alumbigwe Nnoongo ojwatulongaleya machoba goa mumwanja kiti tubi mukikuta chukulaya kuotola kwito mukulondana na Kilisto. Jwenio atubeka tutangache kweli ja Kilisto andi luumba lunakanungila kila paali."},{"book":"2 Akakolinto","chapter":"2","verse":"15","text":"Gambu twenga tubi andi ubani guna kunungila gwenio Kilisto ampangi Nnoongo, ubani guna kunungila ogugwaikalila bandu boa, abakomboligwa na abaobanga."},{"book":"2 Akakolinto","chapter":"2","verse":"16","text":"Kwa bandu abaobanga kunungila kwenio nga kiu, nambu kwa bandu abakoligwa kunungila kwenio nga bwomi. Beneke abaotwi kamu liengo lyenie?"},{"book":"2 Akakolinto","chapter":"2","verse":"17","text":"Nambu twenga andi bangeje abachulucha Lilobe lya Nnoongo, twenga tutangacha mukweli nnongi ja Nnoongo, andi tubandu tatukingigwe na Nnoongo kiti tulondine na Kilisto."}]}