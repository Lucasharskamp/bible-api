{"data":[{"book":"UJohane","chapter":"3","verse":"1","text":"Kwakulendoda engumFarisi eyayithiwa nguNikhodimasi, ililunga lomphakathi wamaJuda abusayo."},{"book":"UJohane","chapter":"3","verse":"2","text":"Yaya kuJesu ebusuku yathi, “Rabi, siyazi ukuthi ungumfundisi ovela kuNkulunkulu. Ngoba kakho obengayenza imimangaliso oyenzayo wena nxa uNkulunkulu engelaye.”"},{"book":"UJohane","chapter":"3","verse":"3","text":"UJesu waphendula wathi, “Ngempela ngiqinisile ngithi kini, akakho ozawubona umbuso kaNkulunkulu ngaphandle kokuba azalwe kutsha.”"},{"book":"UJohane","chapter":"3","verse":"4","text":"UNikhodimasi wathi, “Kanti umuntu angazalwa kanjani yena esemdala na? Ngeqiniso, angazake angene ngokwesibili esiswini sikanina ukuze azalwe!”"},{"book":"UJohane","chapter":"3","verse":"5","text":"UJesu waphendula wathi, “Ngempela ngiqinisile ngithi, ngaphandle kokuthi umuntu azalwe ngamanzi langoMoya, angeke awungene umbuso kaNkulunkulu."},{"book":"UJohane","chapter":"3","verse":"6","text":"Inyama izala inyama, kodwa uMoya uzala umoya."},{"book":"UJohane","chapter":"3","verse":"7","text":"Ungamangaliswa yikuthi ngithi, ‘Kumele lizalwe kutsha.’"},{"book":"UJohane","chapter":"3","verse":"8","text":"Umoya uphephethela loba kungaphi lapho othanda khona. Ungakuzwa ukuvunguza kwawo, kodwa ungeke utsho ukuthi uvela ngaphi loba ukuthi uya ngaphi. Ngakho kunjalo emuntwini wonke ozelwe ngoMoya.”"},{"book":"UJohane","chapter":"3","verse":"9","text":"UNikhodimasi wabuza wathi, “Lokhu kungenzeka kanjani na?”"},{"book":"UJohane","chapter":"3","verse":"10","text":"UJesu wathi, “Ungumfundisi wako-Israyeli, pho kungani ungazwisisi izinto lezi na?"},{"book":"UJohane","chapter":"3","verse":"11","text":"Ngiqinisile ngithi sikhuluma ngesikwaziyo njalo sifakaza ngesikubonileyo, kodwa lina bantu kalibamukeli ubufakazi bethu."},{"book":"UJohane","chapter":"3","verse":"12","text":"Ngikhulume kini ngezinto zalapha emhlabeni, kodwa kalikholwa; pho lizakholwa kanjani nxa ngingakhuluma ngokwasezulwini?"},{"book":"UJohane","chapter":"3","verse":"13","text":"Kakho osewake waya ezulwini ngaphandle kwalowo owavela ezulwini, iNdodana yoMuntu."},{"book":"UJohane","chapter":"3","verse":"14","text":"NjengoMosi owaphakamisa inyoka enkangala, ngokunjalo iNdodana yoMuntu kumele iphakanyiswe,"},{"book":"UJohane","chapter":"3","verse":"15","text":"ukuze kuthi lowo lalowo okholwa kuyo abe lokuphila okungapheliyo.”"},{"book":"UJohane","chapter":"3","verse":"16","text":"UNkulunkulu walithanda ilizwe kangaka waze wanikela iNdodana yakhe eyiyo yodwa ukuze kuthi loba ngubani okholwa kuyo angabhubhi, kodwa abe lokuphila okungapheliyo."},{"book":"UJohane","chapter":"3","verse":"17","text":"Ngoba uNkulunkulu kathumanga iNdodana yakhe emhlabeni ukuze iwulahle umhlaba, kodwa ukuze umhlaba usindiswe ngayo."},{"book":"UJohane","chapter":"3","verse":"18","text":"Loba ngubani okholwa kuyo kalahlwa, kodwa ongakholwayo uvele uselahliwe ngoba kakholwanga ebizweni leNdodana eyiyo yodwa kaNkulunkulu."},{"book":"UJohane","chapter":"3","verse":"19","text":"Nanku ukuqunywa kwecala: Ukukhanya sekufikile emhlabeni, kodwa abantu bathanda ubumnyama kulokukhanya ngoba imisebenzi yabo yayimibi."},{"book":"UJohane","chapter":"3","verse":"20","text":"Wonke umuntu owenza ububi uyakuzonda ukukhanya, njalo kezi ekukhanyeni ngoba esesaba ukuthi izenzo zakhe zizabekwa obala."},{"book":"UJohane","chapter":"3","verse":"21","text":"Kodwa loba ngubani ophila ngeqiniso uyeza ekukhanyeni ukuze kubonakale kamhlophe ukuthi lokho akwenzileyo ukwenze ngoNkulunkulu."},{"book":"UJohane","chapter":"3","verse":"22","text":"Ngemva kwalokhu uJesu labafundi bakhe basuka baya emaphandleni aseJudiya lapho ahlala labo okwesikhathi esithile ebhaphathiza."},{"book":"UJohane","chapter":"3","verse":"23","text":"Ngalesosikhathi uJohane laye wayebhaphathiza e-Ayenoni eduze leSalimi ngoba kwakulamanzi amanengi njalo abantu babethululeka kokuphela bezobhaphathizwa."},{"book":"UJohane","chapter":"3","verse":"24","text":"(Lokhu kwakumandulo kokuphoselwa kukaJohane entolongweni.)"},{"book":"UJohane","chapter":"3","verse":"25","text":"Kwavuka ukuphikisana phakathi kwabanye abafundi bakaJohane lomunye umJuda mayelana lomkhuba wokuzihlambulula."},{"book":"UJohane","chapter":"3","verse":"26","text":"Beza kuJohane bathi kuye, “Rabi, indoda leyana eyayilawe ngaphetsheya kweJodani; yona leyana owafakaza ngayo; iyabhaphathiza bonke abantu sebesiya kuyo.”"},{"book":"UJohane","chapter":"3","verse":"27","text":"Waphendula uJohane wathi, “Umuntu wamukela kuphela lokho akuphiwayo kuvela ezulwini."},{"book":"UJohane","chapter":"3","verse":"28","text":"Lina ngokwenu lingakufakaza ukuthi ngathi, ‘Kangisuye uKhristu, kodwa ngithunyiwe ukumandulela.’"},{"book":"UJohane","chapter":"3","verse":"29","text":"Umtshakazi ngowomyeni. Umkhaphi womyeni uyamnakekela, amlalele, abelokuthokoza nxa esizwa ilizwi lomyeni. Lokho kuthokoza ngokwami njalo okwamanje sekuphelele."},{"book":"UJohane","chapter":"3","verse":"30","text":"Yena ufanele abemkhulu; mina kufanele kunciphe ukuqakatheka kwami.”"},{"book":"UJohane","chapter":"3","verse":"31","text":"Lowo ovela phezulu ungaphezulu kwakho konke; lowo ovela emhlabeni ungowomhlaba, ukhuluma njengalowo ovela emhlabeni. Lowo ovela ezulwini ungaphezu kwakho konke."},{"book":"UJohane","chapter":"3","verse":"32","text":"Ufakaza ngalokho akubonileyo lakuzwileyo, kodwa kakho owamukela ubufakazi bakhe."},{"book":"UJohane","chapter":"3","verse":"33","text":"Lowomuntu obamukelayo usegcizelele ukuthi uNkulunkulu uqinisile."},{"book":"UJohane","chapter":"3","verse":"34","text":"Ngoba lowo uNkulunkulu amthumileyo ukhuluma amazwi kaNkulunkulu; yena uNkulunkulu umupha umoya kungelakulinganiswa."},{"book":"UJohane","chapter":"3","verse":"35","text":"UYise uyayithanda iNdodana njalo useyiphe amandla phezu kwezinto zonke."},{"book":"UJohane","chapter":"3","verse":"36","text":"Loba ngubani obeke ithemba lakhe eNdodaneni ulokuphila okungapheliyo, kodwa loba ngubani oyilahlayo iNdodana kazukuyibona leyompilo ngoba ulaka lukaNkulunkulu lohlala luphezu kwakhe."}]}