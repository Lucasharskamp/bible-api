{"data":[{"book":"Mateyi","chapter":"10","verse":"1","text":"Yesu avakemili pamu vanachuli vaki lilongu na vavili, kavapa uwesu wa kuvavinga fuki sha wafu na kulowola yivavelili na mususa na matami vosi."},{"book":"Mateyi","chapter":"10","verse":"2","text":"Matawa va ava Vandundami lilongu na vavili ndi ava, Simoni yivamkema Petili na mlongu mundu Andeleya. Yakobi mwana wa Sebidayu na mlongu mundu Yohani."},{"book":"Mateyi","chapter":"10","verse":"3","text":"Filipu na Batulumeyu na Tomasi na Mateyi yaveli msumula mbiya, Yakobi mwana waki Alufayu na Tadeyu,"},{"book":"Mateyi","chapter":"10","verse":"4","text":"Simoni yayitashila mlima na Yudasi Sikaliyoti yamshengetili Yesu."},{"book":"Mateyi","chapter":"10","verse":"5","text":"Yesu avalayishili ava lilongu na vavili na kuvapa Malawu ava, “Mukotoo kuyenda kwa vangutungu, na mukotoo kuyingila mumbwani sha Vasamaliya."},{"book":"Mateyi","chapter":"10","verse":"6","text":"Ila muyendi kwa vafungami va Isilaeli yivayaghamilili."},{"book":"Mateyi","chapter":"10","verse":"7","text":"Pamuyenda muvalandulili naha, ‘Wutwa wa kumbindi kwa Chapanga wuva pabehi!’"},{"book":"Mateyi","chapter":"10","verse":"8","text":"Muvalowoli vatami na mushukushi yivasovili na muvang'alishi yivaveli na utami wa mwiku na muwushi finyamkela. Mupata hela na yumwi muvapi hela."},{"book":"Mateyi","chapter":"10","verse":"9","text":"“Mukotoo kutola fyumang'andu munjavi shenu, wala mbiya, awu migwala ya shaba."},{"book":"Mateyi","chapter":"10","verse":"10","text":"Mukotoo kutola muhaku wa kupapila, wala likoti limonga, wala filatu, wala lukweku, nongwa mugola chichuku akudayiliwa ijala yaki."},{"book":"Mateyi","chapter":"10","verse":"11","text":"“Pamuyingila mumbwani awu chijiji chochosi mumusaki mundu wa kumutyangila na mwikali amu mbaka lijuva damuwuki pala."},{"book":"Mateyi","chapter":"10","verse":"12","text":"Pamuyingila munyumba muvachi, kusika yivi na yumwi."},{"book":"Mateyi","chapter":"10","verse":"13","text":"Leki venikaya pavavayanga, kusika kwenu dakuvi pamu na veni. Lakini pavavayanga ng'odu, topi sika yenu dayivawuyili mwaveni."},{"book":"Mateyi","chapter":"10","verse":"14","text":"Kucha mundu yoyosi palema kuvalibushila awu kuvapikanisha, topi pamufuma munyumba yila awu mbwani yila, mupundi lifu mumawulu yenu yivi chilangushilu cha napilu yenu."},{"book":"Mateyi","chapter":"10","verse":"15","text":"Nakaka nguvawombela, lijuva lya highilu vandu va mbwani ayi davapati asabu ngomi pitu yila yivapatili vandu va Sodoma na Gomola.”"},{"book":"Mateyi","chapter":"10","verse":"16","text":"“Mpikanishi! Ponopa nenga nguvalayisha yumwi kucha vafungami gati ya fingekembi. Muvi na luhunja kucha njoka na vashishamoyu moyu kucha vanjiva."},{"book":"Mateyi","chapter":"10","verse":"17","text":"Muyivavali, nongwa davavayeghi yumwi kuchitemela na kuvalatula ndomondu munyumba shawu sha kudadavila."},{"book":"Mateyi","chapter":"10","verse":"18","text":"Davavayeghi pawulongolu ya vatavala na vatwa kwanongwa ya nenga, ili mundovileli kwa veni na kwa vandu vamonga vangajila kuva Vayawudi."},{"book":"Mateyi","chapter":"10","verse":"19","text":"Topi, yumwi pavavayegha mubalasa, mukotoo kuyihola kucha damudeti liki na damudeti wuliwuli, tepu damugayiliwi fya kudeta."},{"book":"Mateyi","chapter":"10","verse":"20","text":"Mana damudeti yumwi ha, ila Mfuki wa Tati wenu ndi yadeta kupitila yumwi."},{"book":"Mateyi","chapter":"10","verse":"21","text":"“Mlongu damushengeti mlongu mundu awulayiwi na Tati damshengeti mwana mundu na vana davavalimbi valeli vawu na kuvagola vawulayiwi."},{"book":"Mateyi","chapter":"10","verse":"22","text":"Vandu vosi davavanyekwi yumwi kwanongwa ya litawa lyangu. Lakini yayiwunishila mbaka mbelu, ndi dalowuliwi."},{"book":"Mateyi","chapter":"10","verse":"23","text":"“Vandu pavavagobola mumbwani yimu, mutuvilili mbwani yingi. Nakaka nguvawombela, damumalili ha ndyangilu yenu mumbwani shosi sha Isilaeli ngajila mwana wa mundu kufika tanila."},{"book":"Mateyi","chapter":"10","verse":"24","text":"“Mwanachuli ampiti ha muwula waki, wala ndumindumi ampiti Bambu mundu ha."},{"book":"Mateyi","chapter":"10","verse":"25","text":"Yikwila mwanachuli kuva kucha muwula waki na ndumindumi kuva kucha Bambu mundu. Leki mkomi wa nyumba vamukema Besibuli, vana va muna nyumba davakemiwi matawa va wafu nendu!”"},{"book":"Mateyi","chapter":"10","verse":"26","text":"“Topi, mukotoo kuvatila vandu ava. Chindu chochosi chigubikiwili dachigubutuliwili na chindu chifisiwili dachilangushiwi."},{"book":"Mateyi","chapter":"10","verse":"27","text":"Chindivawombela yumwi mulwisa, muchideti pangesha na chilongu muchipikanishili mumbwepu, muchilandushi pachisuwulu."},{"book":"Mateyi","chapter":"10","verse":"28","text":"Mukotoo kuvatila vala yivawulagha muvili, lakini vakuwesha ha kuwulagha ndima. Ngiba munu kumtila Chapanga nongwa mweni akuwesha kuwulagha mvili pamu na ndima mumotu wa lifumbika."},{"book":"Mateyi","chapter":"10","verse":"29","text":"Vamkongujoli vavili vakuhemishiwa kwa ligwala lidokwa limu. Lakini hata yumu akuponeka ha pasi ngajila Tati wenu kumanya."},{"book":"Mateyi","chapter":"10","verse":"30","text":"Lakini kwa mwambu wenu, hata fwili sha mitwi yenu sivalangiwa shosi."},{"book":"Mateyi","chapter":"10","verse":"31","text":"Ponopa mukotoo kutila, yumwi muna nongwa pitu mkongujoli vatangalili.”"},{"book":"Mateyi","chapter":"10","verse":"32","text":"“Mundu yajumila pawelu kucha mweni wa nenga na nenga dandimjumili pawulongolu ya Tati wangu yaveli kumbindi kwa Chapanga."},{"book":"Mateyi","chapter":"10","verse":"33","text":"Lakini yoyosi yanema pawulongolu ya vandu na nenga dandimlemi paulongolu ya Tati wangu yaveli kumbindi kwa Chapanga.”"},{"book":"Mateyi","chapter":"10","verse":"34","text":"“Mukotoo kwihola kucha nyisa kuyegha kusika pamlima awu, nyisa kuyegha kusika ha ila upanga."},{"book":"Mateyi","chapter":"10","verse":"35","text":"Mana nyisa kuyegha shoshu kwa mundu na Tati mundu, kwa kamwali na mawaki na mkohanu na mkohanumundu."},{"book":"Mateyi","chapter":"10","verse":"36","text":"Na chimdwama wa mundu, ndi mundu wa kayaki."},{"book":"Mateyi","chapter":"10","verse":"37","text":"“Yamutama Tati awu mamundu pitu nenga, akudayiliwa ha. Na yamtama kamwali awu mwana waki akujumiliwa ha kuva ndundami."},{"book":"Mateyi","chapter":"10","verse":"38","text":"Mundu yangajila kutola lupingika lyaki na kungovikela, akudayiliwa ha kuva ndumindumi."},{"book":"Mateyi","chapter":"10","verse":"39","text":"Yakamulila unofu waki, dayaghamishi, lakini yayaghamisha unofu waki kwanongwa ya nenga dawupati."},{"book":"Mateyi","chapter":"10","verse":"40","text":"“Yavapokela yumwi, akumbokela nenga na yambokela nenga akumpokela yula yanayishili."},{"book":"Mateyi","chapter":"10","verse":"41","text":"Yamupokela mbuyi wa Chapanga kwanongwa ndi mbuyi, dapokeli fupu ya mbuyi. Yamulibushila mundu msangi kwanongwa ndi mundu msangi, dapokeli fupu ya mundu goleki."},{"book":"Mateyi","chapter":"10","verse":"42","text":"Nakaka nguvawombela, yoyosi damupi mundu mudokwa gati ya vanachuli ava lwindi lwa machi vasisimili kwanongwa kava mundu wa nenga nakaka dayimpoti ha kupokela fupu yaki.”"}]}