{"data":[{"book":"LINJIILA MATTA","chapter":"14","verse":"1","text":"Ko e on saa'i ɗon, *Heroodu lanɗo diiwal Jaliilu ngal nani fii Iisaa no wowlee."},{"book":"LINJIILA MATTA","chapter":"14","verse":"2","text":"O wi'i kurkaaduuɓe makko ɓen: «Ko Yaayaa lootaynooɗo maande tuubuubuyee on nii! O immitike e hakkunde mayɓe ɓen! Ko ɗun waɗi si himo mari bawgal waɗugol kaawakeeji moƴƴi!»"},{"book":"LINJIILA MATTA","chapter":"14","verse":"3","text":"Ko Heroodu wi'irnoo ɗun ko ɓay hari o nangiino Yaayaa, o jolkii mo, o waɗii e kaso sabu oo debbo wi'eteeɗo Heroodiiya, ɓeyngu Filiipu, yumma-gooto makko on nun kanko Heroodu,"},{"book":"LINJIILA MATTA","chapter":"14","verse":"4","text":"ko fii hari Yaayaa wi'ii mo kanko Heroodu wonde daganaaki mo ka o ƴetta on debbo."},{"book":"LINJIILA MATTA","chapter":"14","verse":"5","text":"O faalaa mo warude, kono o huli jamaa on, ko fii hari hiɓe jogori Yaayaa wa annabaajo."},{"book":"LINJIILA MATTA","chapter":"14","verse":"6","text":"Kono e nder ɲalaande anditugol jibineede makko nden kanko Heroodu, jiwo Heroodiiya on ami e hakkunde saatinaaɓe ɓen. Ɗun weli Heroodu"},{"book":"LINJIILA MATTA","chapter":"14","verse":"7","text":"haa o fodi on jiwo e hoore woondoore wonde o waɗanay mo kala ko o torii mo fewndo ɗon."},{"book":"LINJIILA MATTA","chapter":"14","verse":"8","text":"Tippude e ko yumma makko kanko jiwo on lowi mo kon, on jiwo wi'i: «Jonnan ɗoo hoore Yaayaa lootoowo maande tuubuubuyee on nden, hara hinde tumbaa e miran.»"},{"book":"LINJIILA MATTA","chapter":"14","verse":"9","text":"Onsay lanɗo on aani. Kono sabu woondooje makko ɗen, e ɓe o saatinnoo ɓen, o yamiri yo nde jonne mo."},{"book":"LINJIILA MATTA","chapter":"14","verse":"10","text":"O immini ko taƴoya hoore Yaayaa nden ka kaso,"},{"book":"LINJIILA MATTA","chapter":"14","verse":"11","text":"nde addaa e miran, ɗun jonnaa jiwo on, kanko kadi o naɓani nde yumma makko."},{"book":"LINJIILA MATTA","chapter":"14","verse":"12","text":"Onsay taalibaaɓe Yaayaa ɓen ari, ƴetti furee makko on, surroyi. Ɓe yahi, ɓe humpitoyi Iisaa."},{"book":"LINJIILA MATTA","chapter":"14","verse":"13","text":"Ɓay Iisaa nanii ɗun, o iwi ɗon e laana ndiyan, kanko tun o yahi e nokkuure wulɗinnde. Jamaa on humpitii ɗun, ɓe iwi ka ca'e, ɓe seppi, ɓe jokki mo."},{"book":"LINJIILA MATTA","chapter":"14","verse":"14","text":"Ɓay o iwii ka laana, o yi'i jamaa moolanaaɗo, o yurmaa ɓe, o ɲawndi ɲawɓe wonnooɓe ɗon ɓen."},{"book":"LINJIILA MATTA","chapter":"14","verse":"15","text":"Ɓay niɓɓii, taalibaaɓe ɓen ɓadii mo, wi'i: «Ɗoo ko nokkuure wulɗinnde nii, ɲallal ngal pooɗike. Accitee jamaa on, ɓe yaha ka koɗooli, ɓe ɗaɓɓa ko ɓe ɲaama.»"},{"book":"LINJIILA MATTA","chapter":"14","verse":"16","text":"Iisaa jaabii ɓe, wi'i: «Jaraa ka ɓe yaha. Onon tigi okkoree ɓe ko ɓe ɲaama.»"},{"book":"LINJIILA MATTA","chapter":"14","verse":"17","text":"Kono ɓe wi'i mo: «Ko bireediije jowi e liƴƴi ɗiɗi pet men mari ɗoo!»"},{"book":"LINJIILA MATTA","chapter":"14","verse":"18","text":"Kanko kadi o wi'i ɓe: «Addanee lan ɗunɗoo.»"},{"book":"LINJIILA MATTA","chapter":"14","verse":"19","text":"Onsay o yamiri jamaaji ɗin yo ɓe jooɗo ka huɗo. O ƴetti bireediije ɗen jowi e liƴƴi ɗin ɗiɗi, o ɓanti gite ɗen, o fewtini ka kammu. O du'ii, o taƴiti bireedi on, o jonni taalibaaɓe ɓen, taalibaaɓe ɓen hewtini jamaa on."},{"book":"LINJIILA MATTA","chapter":"14","verse":"20","text":"Fow ɲaami haa haari. Ɓe mooɓiti debeeje sappoo e ɗiɗi tew kunte ko lutti."},{"book":"LINJIILA MATTA","chapter":"14","verse":"21","text":"Tawi ɓen ɲaamuɓe ko wa ɓe worɓe guluuje njowo, hara rewɓe e fayɓe lintaaka."},{"book":"LINJIILA MATTA","chapter":"14","verse":"22","text":"Ɓawto ɗun kisan, Iisaa yamiri taalibaaɓe mun ɓen yo ɓe bako ka laana, ɓe hikkoo yeeso makko, ɓe lumba gaɗa fewndo o yiltata jamaa on."},{"book":"LINJIILA MATTA","chapter":"14","verse":"23","text":"Ɓay wonii o yiltii ɓe, o ƴawi ka fello fii juulugol toroo ka weddii. Ɓay niɓɓii, tawi ko kanko tun woni ɗon."},{"book":"LINJIILA MATTA","chapter":"14","verse":"24","text":"Tawi laana kan woɗɗitorii leydi ndin wa palanɗe teemeɗɗe, awa kadi morlooɗe ndiyan ɗan no piyaade e makka, ko fii hari hika tiindondiri e hendu ndun."},{"book":"LINJIILA MATTA","chapter":"14","verse":"25","text":"Ka subaka, Iisaa sutori e maɓɓe, himo seppa ka hoore ndiyan."},{"book":"LINJIILA MATTA","chapter":"14","verse":"26","text":"Ɓay taalibaaɓe ɓen yi'ii himo seppa ka hoore ndiyan, ɓe huli, ɓe wi'i: «Ko mbeelu!» E nder kulol maɓɓe ngol ɓe sonki."},{"book":"LINJIILA MATTA","chapter":"14","verse":"27","text":"Iisaa wi'i ɓe kisan: «Hoolee, ko min nii! Wota on hulu!»"},{"book":"LINJIILA MATTA","chapter":"14","verse":"28","text":"Onsay Petruusu jaabii mo, wi'i: «Si tawii ko onon, yo Koohoojo, yamiree lan yo mi rewu ka hoore ndiyan, mi yaha ka wonɗon ton.»"},{"book":"LINJIILA MATTA","chapter":"14","verse":"29","text":"Iisaa wi'i mo: «Aru!»"},{"book":"LINJIILA MATTA","chapter":"14","verse":"30","text":"Kono ɓay o yi'ii ko hendu ndun tiiɗi kon, o huli. Tun o fuɗɗii mutude, o sonki, o wi'i: «Dandee lan, yo Koohoojo!»"},{"book":"LINJIILA MATTA","chapter":"14","verse":"31","text":"Iisaa fonti jungo mun ngon, nangi mo, o wi'i: «Ko an yo fanɗa-gomɗinaljo, ko honɗun sikkitantoɗaa?»"},{"book":"LINJIILA MATTA","chapter":"14","verse":"32","text":"Onsay ɓe ƴawi ka laana, hendu ndun deƴƴiti."},{"book":"LINJIILA MATTA","chapter":"14","verse":"33","text":"Wonnooɓe ka laana ɓen sujjani mo, wi'i: «Ka haqiiqa, ko a *Ɓiɗɗo Alla!»"},{"book":"LINJIILA MATTA","chapter":"14","verse":"34","text":"Ɓay ɓe gaynii lumbude weendu ndun, ɓe hewti Jaani-Saarata."},{"book":"LINJIILA MATTA","chapter":"14","verse":"35","text":"Yimɓe nden nokkuure anditi Iisaa, ɓe nuli e baŋŋeeji ɗon ɗin fow. Ɓe addani mo ɲawɓe ɓen fow,"},{"book":"LINJIILA MATTA","chapter":"14","verse":"36","text":"ɓe jeeji mo yo o newnan ɓe tun ɓe meema kombol dolokke makko on, onsay meemunooɓe mo ɓen fow ndikki."}]}