{"data":[{"book":"Makowe","chapter":"4","verse":"1","text":"Petili na Yoani pabaabile palu' kabaalya bandu, api'ndo ba dini na mpi'ndo ywa ali'ndi'li ba nyumba ya Nnu'ngu', na Masadukayo ngabaisa."},{"book":"Makowe","chapter":"4","verse":"2","text":"Bembe ngabausika muno kwa mwanjaa ya abo atumilwe, babaabi kabayi'gana no ala panga Yesu aatiyu'ka, na uyu'ki wake ukong'ondelya panga kakape awi'li baalu'a yu'ka."},{"book":"Makowe","chapter":"4","verse":"3","text":"Kwa nyo ngabaaboywa na kwayi'ya muutabilwe, mpaka pammalau' yake, kwa mwanjaa yai kitamwiyo."},{"book":"Makowe","chapter":"4","verse":"4","text":"Lakini bambone kati ya bandu balu' babaayu'wine li'lu' liyi'gi'yo ngabau'bi'lya, na isabu ya analu'me babaau'bi'lile ngaiyongekeya mpaka ika kati mitumbi elupu tano."},{"book":"Makowe","chapter":"4","verse":"5","text":"Pammalau' yake alongosi ba Kiyahudi, api'ndo na balimu ba salya, ngabakongolekana ku Yelusalemu."},{"book":"Makowe","chapter":"4","verse":"6","text":"Paabile na Anasi Mpi'ndo wa Dini, Kayafa, Yoani, Alekisanda na bandu bi'ngi' boti ba lukolo lwa mpi'ndo ywa dini."},{"book":"Makowe","chapter":"4","verse":"7","text":"Ngabaayi'mika Petili na Yoani nnu'ngi' yabe, ngabaalaluya, “Mwenga kwa makakala gaku' au kwa lina lya nyai mulipangite likowe li'?”"},{"book":"Makowe","chapter":"4","verse":"8","text":"Apo Petili abi ntwi'li'yi'lwa Loo Mpeleteu, ngayangwa, “Mwenga mwaayi'mi'li'ki na mwaapi'ndo ba bandu."},{"book":"Makowe","chapter":"4","verse":"9","text":"Li'no mutupekeseni kwa kitumbu sa makowe manogau gaapangilwe yu'lu' kitewe na kutulaluya mu'lu' mwaatepulilwe."},{"book":"Makowe","chapter":"4","verse":"10","text":"Kwa nyo, mwenga na bandu boti ba Isilaili, mupalikwa tanga panga mundu yu' ywayi'mi nnu'ngi' yinu li'no nkoti bai, kwa makakala ga lina lyake Yesu Kilisitu ywa ku Nasaleti. Ywembe mwenga mwaatikummamba, lakini Nnu'ngu' ngannyu'ya bu'ka kuuwi'li."},{"book":"Makowe","chapter":"4","verse":"11","text":"Ayu' nga yu'lu' Yesu Maandiko Mapeleteu gagammaya,"},{"book":"Makowe","chapter":"4","verse":"12","text":"“Kwa nyo ntu'pu' ywakombwa kosopolelwa kwa ndi'la ya mundu ywi'ngi', kwa mwanjaa mudunia yoti bandu ntu'pu' ndi'la yi'ngi' yo kosopolewa ila kwa lina li'lu' lyabapeyilwe na Nnu'ngu'.”"},{"book":"Makowe","chapter":"4","verse":"13","text":"Balu' akolongosi pabaubweni ukangamau wa Petili na Yoani no tanga panga baai bandu bangali ilimu wala tanganikwa, ngabaasangala muno, nnu'ngi' ngabakwipwa panga ukangamau wabe waai kitumbu so baa papipi na Yesu."},{"book":"Makowe","chapter":"4","verse":"14","text":"Lakini pabaamweni yu'lu' mundu ywatepulilwe ayi'mi pamope nabo, baakombwili longela kili'be."},{"book":"Makowe","chapter":"4","verse":"15","text":"Alongosi ngabaamulisa bapite panja ya si'lu' kitamo, ku'no kabalaluyana bene na bene likowe lyo."},{"book":"Makowe","chapter":"4","verse":"16","text":"“Twapange ki'li' bandu ba? Na tukombwali kana mangelongelo maku'lu' gagapangilwe no bonekana na kila mundu ywa ku Yelusalemu."},{"book":"Makowe","chapter":"4","verse":"17","text":"Lakini li'nga iya likowe li'no kaneliyendeli landala muno mwa bandu, ipalikwa twakwi'li'ke bandu ba kanebalongele kai' na mundu ywoywoti kwa lina lya Yesu.”"},{"book":"Makowe","chapter":"4","verse":"18","text":"Bu'kapo ngabaakema kai' nnyumba na kwakanikiya kanebalowe longela kai' wala yi'gana kwa lina lya Yesu."},{"book":"Makowe","chapter":"4","verse":"19","text":"Lakini Petili na Yoani ngabaayangwa, “Mubaye mwenga mwabene panga aki nnu'ngi' ya Nnu'ngu' kunnyu'wa mwenga, kuliko kunnyu'wa Nnu'ngu'."},{"book":"Makowe","chapter":"4","verse":"20","text":"Lakini twenga tukombwali kotoka baya galu' gatugabweni na kugayu'wa.”"},{"book":"Makowe","chapter":"4","verse":"21","text":"Bu'kapo balu' api'ndo ba kitamo ngabaakwi'li'ka kai' kwa ukali' na kwalekekeya bayende. Baapatikeli ndi'la ya kwasenwa, kwa mwanjaa bandu boti baabile kabankwi'ya Nnu'ngu' kwa likowe li'lu' lyalipangike."},{"book":"Makowe","chapter":"4","verse":"22","text":"Kwa mwanjaa aywo mundu ywaatepulilwe aabile na myaka yaipi'ta alubaini."},{"book":"Makowe","chapter":"4","verse":"23","text":"Papalu'palu' Petili na Yoani pabaayu'gu'lilwe, ngababuyangana kwaayabe na kwaawanikiya galu' gabaabakiyilwe na api'ndo ba dini na agoi."},{"book":"Makowe","chapter":"4","verse":"24","text":"Nabembe pabaagayu'wine go, ngabalu'mbana boti na kunnu'ba Nnu'ngu' kababaya, “Wenga ngawa Bwana wauumbike kunani, pai', baali na kila kili'be sakibile nkati yake."},{"book":"Makowe","chapter":"4","verse":"25","text":"Ngawaumpangite ntumisi wako, tati' bitu Daudi abaye kwa makakala ga Loo Mpeleteu,"},{"book":"Makowe","chapter":"4","verse":"26","text":"Akulungwa ba dunia baaibi'i wiso,"},{"book":"Makowe","chapter":"4","verse":"27","text":"“Kakape Helode na Pontio Pilato, bandu ba Isilaili na bandu bangali Ayahudi, baatikongolekana pano pa kilambo, li'nga panga likowe linyatau kwa ntumisi wako mpeleteu Yesu ywaunsawile panga Kilisitu."},{"book":"Makowe","chapter":"4","verse":"28","text":"Bembe baagayomoli makowe gawabinile tangu' kwai'mbu' kwa uweso wako na mwaupendile."},{"book":"Makowe","chapter":"4","verse":"29","text":"Nambi'yambi' wa Bwana, ulinge iyogokeyo yabe, na utulongoye twenga twaatumisi bako tupate ala mayi'gi'yo gako wangali ba na kyukala."},{"book":"Makowe","chapter":"4","verse":"30","text":"Ulaye makakala gako li'nga kwatepwa atamwe, upange myanju na mangelongelo kwa lina lya ntumisi wako Yesu Mpeleteu.”"},{"book":"Makowe","chapter":"4","verse":"31","text":"Pabaayomwi lu'ba, pandu palu' pabaakongolekine ngapalendema, nabembe boti ngabatwi'li'yi'lwa na Loo Mpeleteu, ngabatumbwa ala liyi'gi'yo lya Nnu'ngu' wangali ba na kyukala."},{"book":"Makowe","chapter":"4","verse":"32","text":"Balu' babaau'bi'lile boti baai na mwoyo gumo no nugia limo, ntu'pu' ata yumo ywaabile na kili'be, ywaakipangite kibe mali yake mwene, ila baatikamwana kwa kila kikowe."},{"book":"Makowe","chapter":"4","verse":"33","text":"Atumilwe baatikong'ondelya kwa makakala, kwa uyu'ki wa Bwana Yesu, naywembe Nnu'ngu' ngaayalya muno."},{"book":"Makowe","chapter":"4","verse":"34","text":"Ntu'pu' ata mundu yumo kwabe ywapalage kili'be, kwa mwanjaa kila likowe bapangage pamope, baapi'miye migunda na mayumba na mbanje ngabakongolya pamope,"},{"book":"Makowe","chapter":"4","verse":"35","text":"na kwakamukiya atumilwe, kila mundu aabaganilwe kati mwaapalage."},{"book":"Makowe","chapter":"4","verse":"36","text":"Kwaabile na Nnawi yumo mmelekwe wa Kuplo, lina lyake Yusupu. Atumilwe baankemite kwa lina lya Balanaba, lilombolya nsengi ywa bandu."},{"book":"Makowe","chapter":"4","verse":"37","text":"Mundu ywo aapi'miye nng'unda waabile nawo, na mbanje ye aakamukiye atumilwe."}]}