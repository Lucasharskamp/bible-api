{"data":[{"book":"1 Korintofoɔ","chapter":"13","verse":"1","text":"Sɛ mede nnipa ne abɔfoɔ tɛkrɛma kasa na menni dɔ a, na mete sɛ yaawa a ɛregyegyeɛ anaa akasaeɛ a ɛrewoso kɛkɛ."},{"book":"1 Korintofoɔ","chapter":"13","verse":"2","text":"Ebia na mewɔ akyɛdeɛ a metumi ka asɛmpa no ma ɛka nnipa akoma; ebia na mewɔ osuahunu ne nteaseɛ ma mete ahintasɛm nyinaa ase; ebia na mewɔ gyidie a ɛma metumi tutu mmepɔ, nanso sɛ menni ɔdɔ a, menka hwee."},{"book":"1 Korintofoɔ","chapter":"13","verse":"3","text":"Mɛtumi de deɛ mewɔ nyinaa makyɛ na mpo matu me onipadua asi hɔ sɛ wɔnhye, nanso sɛ menni ɔdɔ a, mennya ho mfasoɔ biara."},{"book":"1 Korintofoɔ","chapter":"13","verse":"4","text":"Ɔdɔ wɔ boasetɔ na ne tirim yɛ mmerɛ; ɔdɔ nyɛ ahoɔyea anaa ɛnkyerɛ ne ho anaa ɔnni ahomasoɔ su;"},{"book":"1 Korintofoɔ","chapter":"13","verse":"5","text":"ɔdɔ mmu ɔbra bɔne; ɔnyɛ pɛsɛmenkomenya; ne bo nha no; ɔmfa bɔne nhyɛ ne mu;"},{"book":"1 Korintofoɔ","chapter":"13","verse":"6","text":"ɔdɔ mpɛ bɔne, na mmom, ɔpɛ nokorɛ."},{"book":"1 Korintofoɔ","chapter":"13","verse":"7","text":"Ɔdɔ mpa aba; ne gyidie, nʼanidasoɔ ne ne boasetɔ nni hwammɔ."},{"book":"1 Korintofoɔ","chapter":"13","verse":"8","text":"Ɔdɔ wɔ hɔ daa. Nkɔmhyɛ wɔ hɔ nanso, ɛnte hɔ daa; akyɛdeɛ a ɛma wɔka kasa foforɔ wɔ hɔ, nanso ɛwɔ nʼawieeɛ; osuahunu wɔ hɔ, nanso ɛbɛtwam."},{"book":"1 Korintofoɔ","chapter":"13","verse":"9","text":"Deɛ yɛnim no ne nkɔm a yɛhyɛ no yɛ fa ne fa bi;"},{"book":"1 Korintofoɔ","chapter":"13","verse":"10","text":"nanso deɛ ɛyɛ pɛ no nya ba a, deɛ ɛyɛ fa ne fa no bɛgu."},{"book":"1 Korintofoɔ","chapter":"13","verse":"11","text":"Meyɛ abɔfra no mekasaa sɛ abɔfra, medwenee sɛ abɔfra, mesusuu sɛ abɔfra, na meyɛɛ ɔpanin yi, magu mmɔfraasɛm no."},{"book":"1 Korintofoɔ","chapter":"13","verse":"12","text":"Deɛ yɛhunu no seesei no te sɛ su bi a ɛyɛ kusuu wɔ ahwehwɛ mu. Ɛno akyi, yɛbɛhunu no kann. Deɛ menim seesei no yɛ ɛho fa bi; akyire yi, ɛbɛdi mu te sɛ Onyankopɔn nimdeɛ a ɔwɔ wɔ me ho no."},{"book":"1 Korintofoɔ","chapter":"13","verse":"13","text":"Na afei nneɛma mmiɛnsa yi na ɛwɔ hɔ: gyidie, anidasoɔ, ɔdɔ; na ɔdɔ ne mu kɛseɛ."}]}