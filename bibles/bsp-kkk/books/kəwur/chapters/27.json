{"data":[{"book":"Kəwur","chapter":"27","verse":"1","text":"Məlompsɛ tetek toloŋnɛ Kanu kətɔk ka kasiya, dobolu da pi dɔyɔ cururu kəcamət, kɔ dowokulu da pi sɔ cururu kəcamət. Tetek pɛtəŋnɛnɛ cəsək fəp, mba deŋeci da pi dɔyɔ cururu maas."},{"book":"Kəwur","chapter":"27","verse":"2","text":"Məlompəs lɛn ya tetek nde moŋkubut mamɔkɔ makəroŋ maŋkəlɛ. Məde məsɛlrɛnɛ lɛn yayɔkɔ kɔ tetek toloŋnɛ ntɛ tɔŋsɔŋɛ yɔyɔnɛ paka pin mɔ, məsop pi kɔpər."},{"book":"Kəwur","chapter":"27","verse":"3","text":"Məlompsɛ tetek toloŋnɛ dap dɛbɛrɛ kəbof, pel, mapan, bak yosortɛ sɛm kɔ map mɛkayɛ meken. Məlompsɛ yogbuŋsərɛnɛ yayɛ fəp kɔpər."},{"book":"Kəwur","chapter":"27","verse":"4","text":"Məlompsɛ tetek toloŋnɛ yala ya kɔpər, məbɛr yi cəsora maŋkəlɛ ca kɔpər dəmoŋkubut. Məcəmbər yi kəbər ka tetek toloŋnɛ tantɔf, deŋeci da yala dadɔkɔ dɛcbəp dacɔ da tetek."},{"book":"Kəwur","chapter":"27","verse":"5","text":"Pacəmbər yala yayɔkɔ kəbər ka tetek toloŋnɛ tantɔf, deŋeci da yala dadɔkɔ dɛcbəp deŋeci dacɔ da tetek."},{"book":"Kəwur","chapter":"27","verse":"6","text":"Məpatɛ tetek toloŋnɛ cəgbo kətɔk ka kasiya, məsop ci kɔpər."},{"book":"Kəwur","chapter":"27","verse":"7","text":"Pasor cəgbo cacɔkɔ dəcəsora cacɔkɔ cəyi cəsək ca tetek papɔkɔ mɔ, ntɛ tɔŋsɔŋɛ pactam kəlɛk tetek toloŋnɛ papɔkɔ mɔ."},{"book":"Kəwur","chapter":"27","verse":"8","text":"Tetek toloŋnɛ papɔkɔ məŋkɔlompsɛ cəbam mɔ, pede pɔyɔfos disrɛ. Ŋayɔ pi pəmɔ tɔkɔ anamentər əm nnɔ tɔrɔ kəroŋ mɔ."},{"book":"Kəwur","chapter":"27","verse":"9","text":"Məlompəs abaŋka ŋa dǝkiyi dosoku. Ntende kəca kətɔt ka nde dec dɛmpɛ mɔ, pəmar dobolu da saŋka dɔyɔ cururu tasar tin (100), mədɛt di cəloto ca səbeŋa sa kentəler."},{"book":"Kəwur","chapter":"27","verse":"10","text":"Mogbu wəco mɛrəŋ ma kəpər (20) kɔ yɛcəmɛnɛ ya mi ya kɔpər wəco mɛrəŋ (20), ŋkora ya mogbu kɔ gbat-gbata ya mi pəmar yɔyɔnɛ ya gbeti."},{"book":"Kəwur","chapter":"27","verse":"11","text":"Kəca kəmeriya ka ntende dec dɛmpɛ mɔ, pəmar ki kəyɔ sɔ cəloto pəmɔ kəcɔkɔ-cɔkɔ dobolu da ki dɔyɔ cururu tasar tin (100), kəca kaŋkɔ kəyɔ mogbu wəco mɛrəŋ (20) kɔ yɛcəmɛnɛ ya mi wəco mɛrəŋ (20) ya kɔpər. Ŋkora ya mogbu kɔ gbat-gbata ya mi fəp, pəmar palompsɛ yi gbeti."},{"book":"Kəwur","chapter":"27","verse":"12","text":"Dowokulu d'abaŋka kəca nkɛ ntende dec dɛŋkalɛ mɔ, cəloto ca saŋka sa ŋi cəbɔl cururu wəco kəcamət (50), mogbu ma ci wəco kɔ yɛcəmɛnɛ ya mi wəco."},{"book":"Kəwur","chapter":"27","verse":"13","text":"Dowokulu d'abaŋka kəca nkɛ dec dɛmpɛ mɔ, pəmar dɔbɔl cururu wəco kəcamət (50)."},{"book":"Kəwur","chapter":"27","verse":"14","text":"Pəmar cəloto ca kəsək kin cəde cəyɔ dobolu da cururu wəco kɔ kəcamət (15), mogbu maas kɔ yɛcəmɛnɛ ya mi maas."},{"book":"Kəwur","chapter":"27","verse":"15","text":"Padɛt sɔ cəloto cururu wəco kɔ kəcamət (15) cəlɔma kəca ka mɛrəŋ, mogbu maas kɔ yɛcəmɛnɛ ya mi maas."},{"book":"Kəwur","chapter":"27","verse":"16","text":"Pəmar paŋɛrɛ kusuŋka ka saŋka cəloto ca səbeŋa sa kentəler ca cururu wəco mɛrəŋ (20), yɛbəc yayɔkɔ yede yɔyɔnɛ ya wəcərɛ kədu pəlompsɛ ci səbeŋa sa alom ŋa məntambɛnc, sa alom ŋa bulu, sa alom ŋeyim, pəcəmbərɛ cəloto cəŋɛrɛ caŋkɔ mogbu maŋkəlɛ kɔ yɛcəmɛnɛ ya mi maŋkəlɛ."},{"book":"Kəwur","chapter":"27","verse":"17","text":"Mogbu mmɛ andecəmbərɛ saŋka mɔ fəp gbat-gbata ya mi yɔyɔnɛ gbeti. Ŋkora sɔ yɔyɔnɛ ya gbeti, kɔ yɛcəmɛnɛ ya mi yɔyɔnɛ ya kɔpər."},{"book":"Kəwur","chapter":"27","verse":"18","text":"Saŋka sasɔkɔ səbɔl cururu tasar tin (100) kɔ dowokulu da si cururu wəco kəcamət (50) kɔ deŋeci da si cururu kəcamət. Pəmar cəloto cacɔkɔ fəp cəyɔnɛ ca səbeŋa sa kentəler, kɔ yɛcəmɛnɛ ya kɔpər."},{"book":"Kəwur","chapter":"27","verse":"19","text":"Kəyɛfɛ ka yogbuŋsərɛnɛ ya yɛbəc ya dəndo dǝkiyi dosoku kəbəp ka cəgbo cədɔf ca saŋka fəp, pəmar palompsɛ yi fəp kɔpər."},{"book":"Kəwur","chapter":"27","verse":"20","text":"Kɔ məna Musa, məsom aka Yisrayel ŋakɛr'am moro mɔtɔt ma olif mɔfɔc, ntɛ tɔŋsɔŋɛ səlamp səctam kəmar dɔfɔy o dɔfɔy mɔ."},{"book":"Kəwur","chapter":"27","verse":"21","text":"Aruna kɔ awut ɔn arkun ŋandekɔcəmbər pɛdɛtɛ səlamp nde aŋgbancan ŋɛbəpɛnɛ kɔ Kanu nde todoru ta kəloto kəŋkɔ kəkəŋk kaŋkəra ka Sede sa danapa dem k'aka Yisrayel mɔ. Pəmar səlamp sədekɔ səcmar MARIKI fɔr kiriŋ kəyɛfɛ dɔfɔy haŋ bətbət. Sariyɛ sa tɛm o tɛm sɔ, pəmar aka Yisrayel ŋade ŋacleləs si dɛtɛmp kɔ dɛtɛmp."}]}