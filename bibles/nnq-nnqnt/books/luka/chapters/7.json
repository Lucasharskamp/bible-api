{"data":[{"book":"Luka","chapter":"7","verse":"1","text":"Yesu apajomola kabola bandu goa, ngajenda kukilambo cha Kukafalanaumu."},{"book":"Luka","chapter":"7","verse":"2","text":"Kwenio akiba kilongoi jwa akalenda ba Loma jwenio akiba na mmanda jwakwe ojwampaile muno, mmanda jwenio akiba ntamwe lola."},{"book":"Luka","chapter":"7","verse":"3","text":"Kingobu kilongoi jwenio apajoa nhwalo gwa Yesu ngabatuma akananhota bange Akayahudi bajendange kunnyopa aike kunnamia mmanda jwakwe."},{"book":"Luka","chapter":"7","verse":"4","text":"Bandu benia ngabaika kwa Yesu, ngabampembela muno, kulenga, “Mundu ojo jwambone apaligwa muntendele agapala."},{"book":"Luka","chapter":"7","verse":"5","text":"Bapala bandu bito, putuchenga nyumba ji kugongalela jwenio ngatujangata muno.”"},{"book":"Luka","chapter":"7","verse":"6","text":"Yenie Yesu ngajenda pamwe nabo. Akiba kutaalije na nyumba, kingobu kilongoi pabakinga akaganjamundu bannenge Yesu, “Angwana, mikikichumbuyaje, mbaligweje mwe nnyingi unyumba jango."},{"book":"Luka","chapter":"7","verse":"7","text":"Uyo mbemalije ne kube nambone kwinu. Nambu nnonge lilobe tu mpakachi jwango malama."},{"book":"Luka","chapter":"7","verse":"8","text":"Ne uyo namundu nambi pae ji kinala cha akakolongwa, ngweti manjolinjoli pae jango anda nunhwamuliche jumwe, ‘Nnyende!’ Jwenio kujenda. Najonge, ‘Nhwike!’ Jwenio kuika, anda nunhwamuliche mpakachi jwango, ‘Nkamu kilebe chenje!’ Jwenio kamula.”"},{"book":"Luka","chapter":"7","verse":"9","text":"Yesu apajoa genia, ngaomongwa, ngabatendebukila bandu ajingi abankengama, ngalenga, “Nanibonaje imani ngolongwa andi eje, Kuisilaeli!”"},{"book":"Luka","chapter":"7","verse":"10","text":"Akabanda apababujanga kachabe akilongoi ngabankole mpakachi jola alamite."},{"book":"Luka","chapter":"7","verse":"11","text":"Kuboka penia Yesu ngajenda kukilambo chimwe echikikemigwa Naini, pamwe na akinapunji bakwe na nkengeni gwa bandu."},{"book":"Luka","chapter":"7","verse":"12","text":"Apababandakila kuika panniango gwa kilambo ngabapiti bandu bapotwi lijenecha lya kakombo jumwe mwana jwa jiika jwa nanhwele. Bandu ajingi ba kilambo chene bakibanga pamwe na amama benia."},{"book":"Luka","chapter":"7","verse":"13","text":"Kingobu Angwana pabammona munkege jwenio, mwojo gwakwe ngutwele kia, ngannenge, “Makagutaje.”"},{"book":"Luka","chapter":"7","verse":"14","text":"Penia Yesu ngaegele nu kulikunyula lijenecha na abapotolinge ngabajemanga, Yesu ngalenga, “Kakombo! Nannenge, nnyimuke!”"},{"book":"Luka","chapter":"7","verse":"15","text":"Mundu jwenio ojwawile ngajinuka ngatumbu kulongela, Yesu ngankamuya kwa amamundu."},{"book":"Luka","chapter":"7","verse":"16","text":"Bandu boa ngababe nambwele ngabannumba Nnoongo, kulenga, “Nnondoli nkolongwa jwa Nnoongo apiti kati jito. Nnoongo aike kakombolanga bandu bakwe.”"},{"book":"Luka","chapter":"7","verse":"17","text":"Minhalo ja Yesu ngijijoanika mukilambo choa cha Yudea na kuilambo eibandakile."},{"book":"Luka","chapter":"7","verse":"18","text":"Kingobu akinapunji ba Yohana apabannengela minhalo jenie joa. Ngabakemanga akinapunji akabele kati jabe,"},{"book":"Luka","chapter":"7","verse":"19","text":"na ngabakinga ka Angwana bakakonye, “Mwenga nga jwajo ojwalengigwa atenda kuika, andaje tupaligwa tunnende jonge?”"},{"book":"Luka","chapter":"7","verse":"20","text":"Kingobu angweto apabaika kwa Yesu, ngabalenga, “Yohana Mmatichi atukingite kwinu tunkonyekeye, ‘Mwenga nga jwajo ojwalengigwa atenda kuika, andaje tupaligwa tunnende jonge?’ ”"},{"book":"Luka","chapter":"7","verse":"21","text":"Kingobucho, Yesu akiba bakalamianga bandu ajingi abapotekigwa ni itamwe ni michepela mibaja kabekanga bangalola ajingi balole."},{"book":"Luka","chapter":"7","verse":"22","text":"Yesu ngabajanga, “Mmujange, makannengelange Yohana agamagabweni nu kugajoa, bangalola kulola, nangwaba kujenda, bina maloi bajegwike, bangajoa kujoanga abawile kuyoka. Akahocho katangachilanga Nhwalo Gwambone."},{"book":"Luka","chapter":"7","verse":"23","text":"Mbaya mundu jwajo jwangabe na mbwele nane!”"},{"book":"Luka","chapter":"7","verse":"24","text":"Kubokapa akapakachi ba Yohana kujabula, Yesu ngatumbu kalengela bandu ajingi nhwalo gwa Yohana, “Pamajendanga kupongoti kummona Yohana mahyobalela kummona mundu nike? Andaje nnyeilinga kilibona linyai elipoge mboga?"},{"book":"Luka","chapter":"7","verse":"25","text":"Lele nnyela kulola nike? Nnyela kunnola mundu ojwakwindite ngobo inakualala? Bandu abakwindanga andi yene kutama kukikikonja, batamanga mumajumba gi kingwana!"},{"book":"Luka","chapter":"7","verse":"26","text":"Unengelange nnyela kummona meneke? Nnondoli? Eluwe, kweli Yohana akiba kupeta nnondoli."},{"book":"Luka","chapter":"7","verse":"27","text":"Jwenio nga ojwalengigwa Mumajandiko ga Chwapi. ‘Nnoongo alenga, mbakunkinga mmanda jwango, annongolele nu kumpanganakia ndela jinu.’ ”"},{"book":"Luka","chapter":"7","verse":"28","text":"Yesu ngajonjakea, “Nannengelanga Yohana nga nkolongwa muno kupeta mundu jwajwoa ojwatamite padunia pano nambu ojwabi nchokochoko mukingwana cha Nnoongo nga nkolongwa muno kupeta Yohana.”"},{"book":"Luka","chapter":"7","verse":"29","text":"Bandu boa pabannyoa jwenio, muno akatocha kodi ngubulumba gwambone gwa Nnoongo, benia nga abajeketela kubatichigwa na Yohana."},{"book":"Luka","chapter":"7","verse":"30","text":"Nambu Mafalisayo na Akaboli ba Malagilo ga Musa ngabakananga kunnyali Nnoongo na yene ngabakananga kubatichigwa na Yohana."},{"book":"Luka","chapter":"7","verse":"31","text":"Yesu ngajendekea kulongela, “Ngoe nannandanakia na bandu ba bangoe? Balandine na nike?"},{"book":"Luka","chapter":"7","verse":"32","text":"Benia babi andi ingota itamangite pachoko. Kikuta chimwe kukilenge chenge, ‘Tunhwonalinge ng'oma ja mpapala gukutolana, nambu nhwinangitije! Tujembite minhambo jukokaleka nambu nng'utangitije!’"},{"book":"Luka","chapter":"7","verse":"33","text":"Yohana Mmatichi ngaika akiba kupunga na anywije divai na mangweto ngamannenga, ‘Akweti nchepela!’"},{"book":"Luka","chapter":"7","verse":"34","text":"Mwana jwa Mundu aike atendakulyee na kunywee na mangweto ngannenganga, ‘Mannolekeange ojo kupojoka nu kulobela, nng'anja gwa akatocha kodi na bina mabaja!’"},{"book":"Luka","chapter":"7","verse":"35","text":"Mwojo gwambone gwa Nnoongo ubonakine kube kweli kwa bandu boa abajeketile.”"},{"book":"Luka","chapter":"7","verse":"36","text":"Mfalisayo jumwe ngankoka Yesu kulyee chakulya kachakwe, na Yesu ngajingi kachakwe Mfalisayo jwenio, ngatama kulyee."},{"book":"Luka","chapter":"7","verse":"37","text":"Kukilambo chenie akiba munkege ojwakiba na mabaja. Apajoa Yesu atenda kulye kwa Mfalisayo, ngatola chupa cha alabasta. Chimauta ginakunungila, gabei ngolongwa muno."},{"book":"Luka","chapter":"7","verse":"38","text":"Ngajema papipi pa makongono ga Yesu, apeta kuguta na akanhwolokea manjochi mumakongono ga Yesu. Nukuungula makongono ga Yesu kwa nywili yakwe yu umutwe, ngannamba nu kumbakaya mauta genia."},{"book":"Luka","chapter":"7","verse":"39","text":"Kingobu Mfalisayo apagabona genia, ngaacha kumojo gwakwe, “Mundu ojo akabi nnondoli kweli kabi amanyi munkege ojo pabile na kabi amanyi ubaja gwabinago!”"},{"book":"Luka","chapter":"7","verse":"40","text":"Yesu ngalongela nukulenga, “Simoni, ngweti kilebe chu kunnengela.” Simoni ngannengela,"},{"book":"Luka","chapter":"7","verse":"41","text":"Penia pakiba na bandu akabele abankopite uloi, Yesu ngatumbula, “Jumwe ngankopa uloi tela na nchala gwa myei makomi mabena. Na jonge tela na myei mibena."},{"book":"Luka","chapter":"7","verse":"42","text":"Akibaje kati jabe ojwaotwi kunnepa jwenio, yene jwenio ngabalekekeanga boa akabele. Meneke kati ja akabele benia abapakapala muno Angwana?”"},{"book":"Luka","chapter":"7","verse":"43","text":"Simoni ngajanga, “Kweli, jwajo ojwalekekeigwe ligambo likolongwa muno nga ojwabakapala muno Angwana benia.”"},{"book":"Luka","chapter":"7","verse":"44","text":"Penia Yesu ngatendabuka kwa munkege nukunnenge Simoni, “Mamweni munkege jonjo? Ngaika pachinu pano, mambije mache gukuya makongono gango, nambu jonjo anyeliye makongono gango kwa manjochi gakwe nukunhwungula kwa nywili yakwe."},{"book":"Luka","chapter":"7","verse":"45","text":"Mwenga umbokije kwa kunamba nambu munkege jonjo akotwikije kunamba makongono gango tangu naikila."},{"book":"Luka","chapter":"7","verse":"46","text":"Mwenga umbakiije mauta umutwe jango, nambu munkege anyitile mauta gina kunungila mumakongono gango."},{"book":"Luka","chapter":"7","verse":"47","text":"Nannengelanga, munkege ojo alekekigwe mabaja gakwe nduu. Mammona ambala muno. Jwajwoa ojwalekekigwa kachoko, alaya kupala kachoko.”"},{"book":"Luka","chapter":"7","verse":"48","text":"Penia Yesu ngannengela munkege, “Mabaja ginu galekekigwe.”"},{"book":"Luka","chapter":"7","verse":"49","text":"Bange abatamite pamecha ngabatumbu konyana benekangweto, “Jwenio mene mpaka aoto kulekekea mabaja?”"},{"book":"Luka","chapter":"7","verse":"50","text":"Nambu Yesu ngannengela munkege jola, “Imani jinu inkombwile, nnyabu kwa tengela.”"}]}