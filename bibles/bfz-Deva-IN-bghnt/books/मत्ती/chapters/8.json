{"data":[{"book":"मत्ती","chapter":"8","verse":"1","text":"जेबे यीशु तेस पाह्ड़ो ते उतरे, तो एक बऊत बड़ी पीड़ तिना पीछे आईगी।"},{"book":"मत्ती","chapter":"8","verse":"2","text":"तेबे देखो, एक कोढ़िए तिना गे आयी की तिना गे माथा टेकेया और बोलेया, “ओ प्रभु, जे तुसे चाओ तो माखे ठीक करी सकोए।”"},{"book":"मत्ती","chapter":"8","verse":"3","text":"यीशुए आपणा आथ आगे कित्तेया और से छूँयां और तेसखे बोलेया, “आऊँ चाऊँआ कि तूँ ठीक ऊई जाए।” से तेबुई आपणे कोढ़ो ते ठीक ऊईगा।"},{"book":"मत्ती","chapter":"8","verse":"4","text":"यीशुए तेसखे बोलेया, “देख, केसी गे नि बताणा, पर जाई की आपू खे पुरोईतो गे दखा और जो कुछ मूसे नबीए चढ़ावा ठराई राखेया, तेस चढ़ा, ताकि तिना खे गवाई ओ कि तूँ ठीक ऊईगा।”"},{"book":"मत्ती","chapter":"8","verse":"5","text":"जेबे यीशु कफरनहूम नगरो रे आए, तो एकी सूबेदारे तिना गे आयी की तिना ते बिनती कित्ती,"},{"book":"मत्ती","chapter":"8","verse":"6","text":"“ओ प्रभु! मेरा दास कअरे अदरंगो ते दु:खी पड़ी रा।”"},{"book":"मत्ती","chapter":"8","verse":"7","text":"यीशुए तेसखे बोलेया, “आऊँ आयी की तेसखे ठीक करूँगा।”"},{"book":"मत्ती","chapter":"8","verse":"8","text":"सूबेदारे जवाब दित्तेया, “ओ प्रभु! आऊँ एते जोगा निए कि तुसे मेरे कअरे आयी सको, पर जे तुसे आपणे मुंओ तेई बोली देओ, तो से मेरा दास ठीक ऊई जाणा।"},{"book":"मत्ती","chapter":"8","verse":"9","text":"कऊँकि आऊँ बी पराधीन मांणू ए और सिपाई मेरे आथो रे ए। जेबे एकी खे बोलूँआ, ‘जा,’ तो से जाओआ और दूजे खे बोलूँ, ‘आओ,’ तो से आओआ। आपणे दासा खे बोलूँ, ‘ये कर,’ तो से करोए।”"},{"book":"मत्ती","chapter":"8","verse":"10","text":"ये सुणी की यीशु हैरान ऊईगे और जो तिना पीछे आऊणे लगी रे थे, तिने तिना खे बोलेया, “आऊँ तुसा खे सच लगी रा बोलणे कि मैं इस्राएलो रे बी एड़ा विश्वास नि देखेया।"},{"book":"मत्ती","chapter":"8","verse":"11","text":"आऊँ तुसा खे बोलूँआ कि बऊत सारे दूजिया जातिया रे लोक पूर्वो और पच्छमो ते आयी की अब्राहम, इसहाक और याकूबो साथे स्वर्गो रे राज्य रे रोटी खाणे बैठणे।"},{"book":"मत्ती","chapter":"8","verse":"12","text":"पर बऊत सारे इस्राएली जिना खे स्वर्गो रा राज्य त्यार कित्तेया राए, बारे न्हेरे रे पाई देणा, तेती रोणा और दाँदा रा किरड़ना ई ऊणा।”"},{"book":"मत्ती","chapter":"8","verse":"13","text":"तेबे यीशुए सूबेदारो खे बोलेया, “कअरे जा, जेड़ा तेरा विश्वास ए, तेड़ा ई ताखे ओ।” और तेबुई तेसरा दास ठीक ऊईगा।"},{"book":"मत्ती","chapter":"8","verse":"14","text":"जेबे यीशु पतरसो रे कअरे आए, तो तिने पतरसो री सासु बुखारो साथे पड़ी री देखी।"},{"book":"मत्ती","chapter":"8","verse":"15","text":"तिने तेसा रा आथ छूँयां और तेसा रा बुखार उतरी गा। तेबे से उठी की तिना री सेवा करने लगी।"},{"book":"मत्ती","chapter":"8","verse":"16","text":"जेबे साँज ऊई, तेबे सेयो बऊत लोका खे यीशुए गे ल्याए, जिना रे दुष्टात्मा थिया और तिने दुष्टात्मा आपणे वचनो साथे निकयाल़िया और सब बमार ठीक कित्ते।"},{"book":"मत्ती","chapter":"8","verse":"17","text":"ताकि जो वचन यशायाह भविष्यबक्ते बोलेया था से पूरा ओ"},{"book":"मत्ती","chapter":"8","verse":"18","text":"यीशुए जेबे आपणे चऊँ कनारे लोका री एक बड़ी पीड़ देखी, तो तिने आपणे चेलेया खे गलीली समुद्रो ते पार जाणे री आज्ञा दित्ती।"},{"book":"मत्ती","chapter":"8","verse":"19","text":"तेबे एक शास्त्रिए तिना गे नेड़े आयी की बोलेया, “ओ गुरू! जेती केथी तुसे जाओगे, मां तुसा पीछे-पीछे चली पड़ना।”"},{"book":"मत्ती","chapter":"8","verse":"20","text":"यीशुए तेसखे बोलेया, “गीदड़िया रे डवार और सर्गो रे पंछिया रे बसेरे ओए, पर मां माणूं रे पुत्रो खे सिर राखणे खे बी आपणा कअर निए।”"},{"book":"मत्ती","chapter":"8","verse":"21","text":"एक और चेले तिना खे बोलेया, “ओ प्रभु! पईले माखे जाणे दे कि आऊँ आपणे पिते खे दबाई आऊँआ। तेबे तां पीछे चली पड़ुँगा।”"},{"book":"मत्ती","chapter":"8","verse":"22","text":"यीशुए तेसखे बोलेया, “तूँ मां पीछे आईजा, और जो आत्मिक रूपो रे मरे रे ए तिना खे आपणे मुड़दे दबाणे दे।”"},{"book":"मत्ती","chapter":"8","verse":"23","text":"जेबे यीशु किस्तिया रे चढ़े, तो तिना रे चेले तिना पीछे आईगे।"},{"book":"मत्ती","chapter":"8","verse":"24","text":"तेबे देखो, समुद्रो रे बऊत बड़ा तूफान आया जेते की किस्ती पाणिए साथे टखी गी और यीशु सये रे थे।"},{"book":"मत्ती","chapter":"8","verse":"25","text":"तेबे चेलेया नेड़े आयी की यीशु जगाए और तिना खे बोलेया, “ओ प्रभु! आसा खे बचा, आसे डूबणे वाल़े ए।”"},{"book":"मत्ती","chapter":"8","verse":"26","text":"यीशुए आपणे चेलेया खे बोलेया, “ओ कम विश्वास करने वाल़ेयो! कऊँ डरोए?” तेबे यीशु उठे और तूफान और पाणिए खे बकणे लगे और तेबे सब शान्त ऊईगा।"},{"book":"मत्ती","chapter":"8","verse":"27","text":"तेबे लोक हैरान ऊई की बोलणे लगे, “ये केड़ा मांणूए? तूफान और पाणी बी एसरी आज्ञा खे मानोए।”"},{"book":"मत्ती","chapter":"8","verse":"28","text":"जेबे सेयो पार गदरेनिया रे देशो रे पऊँछे, तेबे दो मांणू जिना रे दुष्टात्मा थिया कब्रा ते निकल़दे ऊए तिना खे मिले। सेयो इतणे प्रचण्ड थे कि कोई बी तेसा बाटा रिये जाई नि सको था।"},{"book":"मत्ती","chapter":"8","verse":"29","text":"तेबे तिने चींगी की बोलेया, “ओ परमेशरो रे पुत्र! आसा रा तां साथे क्या काम? क्या तूँ बखतो ते पइले ई आसा खे एती दु:ख देणे आयी रा?”"},{"book":"मत्ती","chapter":"8","verse":"30","text":"तिना ते थोड़ी जी दूर सूंअरो रा एक चूण्ड चरने लगी रा था।"},{"book":"मत्ती","chapter":"8","verse":"31","text":"दुष्टात्मे तिना ते ये बोली की बिनती कित्ती, “जे तूँ आसा खे निकयाल़ने ई लगी रा तो सूंअरा रे चूण्डो रे पेजी दे।”"},{"book":"मत्ती","chapter":"8","verse":"32","text":"तिने तिना खे बोलेया, “जाओ!” सेयो निकल़ी की सूंअरा रे बैठी गिया और सारा चूण्ड काअड़ी ते छवाल़ लयी की डूबी गा और मरी गा।"},{"book":"मत्ती","chapter":"8","verse":"33","text":"तिना खे चराणे वाल़े नठे और नगरो रे गए और जिना रे दुष्टात्मा थिया तिना रा सारा आल सुणाया।"},{"book":"मत्ती","chapter":"8","verse":"34","text":"तेबे सारे नगरो रे लोक यीशुए खे मिलणे आए, और तिना खे देखी की बिनती कित्ती कि म्हारे बन्ने ते निकल़ी जाओ।"}]}