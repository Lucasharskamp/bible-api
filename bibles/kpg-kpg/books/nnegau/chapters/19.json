{"data":[{"book":"Nnegau","chapter":"19","verse":"1","text":"Di madagoaa Apollos nogo noho i Corinth, Paul guu hana laa lodo henua gaa dau i Ephesus, ga gidee ia hunu dama agoago i golo,"},{"book":"Nnegau","chapter":"19","verse":"2","text":"ga heeu gi digaula, “Goodou guu kae di Hagataalunga Dabu i di godou madagoaa ne hagadonu?”"},{"book":"Nnegau","chapter":"19","verse":"3","text":"Paul ga heeu, “Di babdais behee ne kae go goodou?”"},{"book":"Nnegau","chapter":"19","verse":"4","text":"Paul ga helekai, “Di babdais a John la anga hua gi digau ala ne huli gi daha mo nadau huaidu. Gei John gu helekai labelaa gi nia daangada o Israel bolo digaula e hai loo gi hagadonu Tangada dela ma ga hanimoi i ono muli, dela go Jesus.”19.4 Matthew 3.11; Mark 1.4,7-8; Luke 3.4,16; John 1.26-27"},{"book":"Nnegau","chapter":"19","verse":"5","text":"Digaula ne longono di mee deenei, digaula gu babdais gi di ingoo o Tagi go Jesus."},{"book":"Nnegau","chapter":"19","verse":"6","text":"Paul gaa dugu dono lima gi hongo digaula, gei di Hagataalunga Dabu gu hanimoi gi lodo digaula, gei digaula ga helehelekai nia hagadilinga helekai geegee, gei e hagadele nia agoago a God."},{"book":"Nnegau","chapter":"19","verse":"7","text":"Digaula huogodoo nia daane holongo dilongoholu maa lua."},{"book":"Nnegau","chapter":"19","verse":"8","text":"Paul ga ulu gi lodo synagogee digau o Jew, gei i lodo nia malama e dolu, gei mee e agoago gi nia daangada i di gowaa deelaa, gei e hagamahi huoloo belee huli digaula gi Teenua King o God."},{"book":"Nnegau","chapter":"19","verse":"9","text":"Hunu gau i digaula gu lodo hamaaloo huoloo, hagalee hiihai e hagadonu, gei digaula e hagahuaidu di Ala o Tagi, i mua digau dogologo. Malaa, Paul ga hagatanga i baahi digaula, gaa lahi ana dama agoago, gaa hai ana agoago i lodo di hale hai agoago o Tyrannus i nia laangi huogodoo."},{"book":"Nnegau","chapter":"19","verse":"10","text":"Di mee deenei la ne hai i nia ngadau e lua, delaa laa nia daangada huogodoo ala e noho i lodo tenua go Asia, digau o Jew mo digau tuadimee, gu longono ginaadou nia helekai a Dimaadua."},{"book":"Nnegau","chapter":"19","verse":"11","text":"God gu haga hai hegau a Paul i ana mogobuna haga goboina."},{"book":"Nnegau","chapter":"19","verse":"12","text":"Nia angkadi mono gahu haaligi ala nogo hai hegau iei mee, ne kae gi baahi digau magi, gei nia magi digaula guu hili, nia hagataalunga huaidu hogi gu ulu mai gi daha mo digaula."},{"book":"Nnegau","chapter":"19","verse":"13","text":"Hunu daangada o Jew e heehee ge haga bagibagi nia hagataalunga huaidu gi daha, gei digaula e hagamada e hai hegau i di ingoo Tagi go Jesus i di nadau hagabagi nia hagataalunga huaidu aalaa. Digaula e helekai gi nia hagataalunga huaidu aalaa, “Au e helekai goe gi ulu mai gi daha i di ingoo o Jesus dela e agoago iei Paul!”"},{"book":"Nnegau","chapter":"19","verse":"14","text":"Taga haanau dogohidu, nia dama ni di tagi aamua hai mee dabu o Jew dono ingoo go Sceva, le e hai di moomee deenei."},{"book":"Nnegau","chapter":"19","verse":"15","text":"Gei di hagataalunga huaidu ga helekai gi digaula, “Au e iloo Jesus, gei au e iloo di hai o Paul, gei goodou la koai?”"},{"book":"Nnegau","chapter":"19","verse":"16","text":"Taane dono hagataalunga huaidu i ono lodo ga heebagi ang gi digaula. Mee gu maaloo i digaula huogodoo, gei digaula guu llele gi daha mo di hale o taane deelaa, gu lauwa, nadau gahu gu mahaahaa."},{"book":"Nnegau","chapter":"19","verse":"17","text":"Digau o Jew huogodoo, mo digau tuadimee ala e noho i Ephesus, la gu longono di mee deenei. Digaula huogodoo gu mmaadagu, gu hagalaamua huoloo di ingoo Tagi go Jesus."},{"book":"Nnegau","chapter":"19","verse":"18","text":"Digau dogologowaahee i digau ala ne hagadonu ga lloomoi, ga hagi aga ge e haga modongoohia nadau mee ala ne hai."},{"book":"Nnegau","chapter":"19","verse":"19","text":"Dogologo i digau hai buubuu, ga hagabudu mai nadau beebaa gi di gowaa e dahi, gaa dudu nia maa i mua nia daangada. Digaula gu hagabuni nia hui o nia beebaa aalaa, ono hui huogodoo e madalima mana (50,000) bahihadu silber."},{"book":"Nnegau","chapter":"19","verse":"20","text":"I nia hagadilinga mogobuna beenei, nia helekai o Dimaadua la koia gu maaloo aga dono hagadele."},{"book":"Nnegau","chapter":"19","verse":"21","text":"I muli hua nia mee aanei ne hai, Paul gu hagamaanadu bolo ia e hana gi Macedonia mo Achaia, ga hanadu gi Jerusalem. Mee ga helekai boloo, “Muli o dogu hana gi Jerusalem, gei au e hai gi gidee Rome.”"},{"book":"Nnegau","chapter":"19","verse":"22","text":"Gei mee ga hagau ana daangada hagamaamaa go Timothy mo Erastus gii hula gi Macedonia, gei mee guu noho mada duai i tenua go Asia."},{"book":"Nnegau","chapter":"19","verse":"23","text":"Deenei di madagoaa dela ne hai di hinihini damana i Ephesus i di Ala o Tagi."},{"book":"Nnegau","chapter":"19","verse":"24","text":"Tangada tugi baalanga, dono ingoo go Demetrius, e haihai ana ada hale daumaha silber o di god ahina go Artemis e huihui. Dana moomee e kumi ana bahihadu e logo ang gi digau ngalua."},{"book":"Nnegau","chapter":"19","verse":"25","text":"Gei mee e gahigahi mai ono ehoo ngaadahi mo digau huogodoo ala nogo hai nadau moomee beenei, ga helekai gi digaula, “Nia daane nei, goodou e iloo bolo tadau maluagina la ne gila mai i di gili tadau moomee deenei."},{"book":"Nnegau","chapter":"19","verse":"26","text":"Goodou gu gidee ge gu longono nia mee a Paul ala e haihai. Mee e hai bolo nia god ala ne hai go nia lima dangada, la hagalee nia god e donu, gei mee guu gila humalia huoloo i dono hagamahi huoloo gi nia daangada dogologo aanei, aalaa i Ephesus mo aalaa e noho i tenua go Asia hagatau."},{"book":"Nnegau","chapter":"19","verse":"27","text":"E hagalliga huoloo go tadau moomee deenei dela gaa hai dono ingoo huaidu. Gei hagalee deelaa hua, e hagalliga hogi gi di hale daumaha o di god ahina go Artemis, dela gaa hai di balumee, gei dono aamua ga mooho gi daha, di aamua o di god ahina dela e daumaha ginai nia daangada huogodoo ala i Asia mo i hongo henuailala hagatau!”"},{"book":"Nnegau","chapter":"19","verse":"28","text":"Digau dogologo aalaa ne longono nia helekai aanei, gei digaula gu hagawelewele huoloo, ga daamada ga wwolowwolo, ga helekai, “Go Artemis o Ephesus, koia e aamua!”"},{"book":"Nnegau","chapter":"19","verse":"29","text":"Di hagalongoaa gu modoho gi daha gi lodo di waahale hagatau. Digaula gaa kumi Gaius mo Aristarchus, meemaa nia daangada o Macedonia nogo heehee madalia a Paul, gei digaula gaa lahi a meemaa gi lodo di gowaa dagadagabuli dangada."},{"book":"Nnegau","chapter":"19","verse":"30","text":"Paul e hiihai bolo ia e hana gi mua digau dogologo aalaa, gei digau ala ne hagadonu hagalee dumaalia gi mee."},{"book":"Nnegau","chapter":"19","verse":"31","text":"Hunu daangada aamua o di gowaa deelaa, nia hoo hagaaloho a Paul, gaa hai labelaa di nadau hegau gi mee, e tangi gi mee bolo gi hudee hana gi di gowaa dagadagabuli dangada."},{"book":"Nnegau","chapter":"19","verse":"32","text":"Di madagoaa hua deelaa, digau ala nogo dagabuli mai gi di gowaa deelaa, la gu hinihini huoloo. Nia daangada gu wwolowwolo i nia hagadilinga wwolowwolo, idimaa, e dogologo e de iloo be di maa di aha dela belee dagabuli ginai ginaadou."},{"book":"Nnegau","chapter":"19","verse":"33","text":"Hunu gau e hai bolo ma di mee ni Alexander ne hai, idimaa, digau o Jew ne hono a mee gii hana gi mua tagabuli dogologo deelaa. Alexander ga liagi dono lima gi digau dogologo aalaa bolo gi haga kila, gei mee ga hagamada ga haga donu dana agoago hai baahi gi digaula."},{"book":"Nnegau","chapter":"19","verse":"34","text":"Di madagoaa digaula ne iloo bolo Alexander la tangada o Jew, digau huogodoo ngaadahi ga wwolowwolo i nia aawaa e lua, “Go Artemis o Ephesus, koia e aamua!”"},{"book":"Nnegau","chapter":"19","verse":"35","text":"Tangada hihi mai i di waahale deelaa, ga hagakila di hagalongoaa o digau dogologo, ga helekai, “Nia daane o Ephesus. Nia daangada huogodoo gu iloo bolo digau o Ephesus la go digau hagaloohi di hale daumaha o Artemis mo di hadu dabu dela ne doo ia i di langi."},{"book":"Nnegau","chapter":"19","verse":"36","text":"Deai tangada e haga tilikai nia mee aanei ai. Goodou gii noho i di aumaalia, hudee hai mee hala."},{"book":"Nnegau","chapter":"19","verse":"37","text":"Goodou ne laha mai nia daane aanei gi kinei, gei meemaa digi gaiaa nia hale daumaha, be digi leelee huaidu i tadau god ahina deelaa."},{"book":"Nnegau","chapter":"19","verse":"38","text":"Maa Demetrius mo ana gau ngalua bolo ginaadou e hagahuaidu dahi dangada, ma iai digau aamua mono laangi gabunga i golo. Nia gabunga e mee di hai i golo."},{"book":"Nnegau","chapter":"19","verse":"39","text":"Maa nia mee labelaa i golo e hiihai ginai goodou, nia mee aanei e mee di haga noho i lodo tagabuli hai gabunga ma gaa hai go digau o di guongo deenei."},{"book":"Nnegau","chapter":"19","verse":"40","text":"I muli hua nia mee aanei ne hai dangi nei, e hagalliga gi de hagi aga hua gidaadou i di haga hinihini deenei. Gidaadou e deemee di helekai dahi hadinga humalia i di mee dela ne hai.”"},{"book":"Nnegau","chapter":"19","verse":"41","text":"I muli hua dana helekai nia mee aanei, gei mee ga haga maaheu digaula."}]}