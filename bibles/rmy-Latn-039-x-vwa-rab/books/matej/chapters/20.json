{"data":[{"book":"Matej","chapter":"20","verse":"1","text":"“Adalese so, o carstvo e nebosoroi slično e čherutnese kova rano sabajle iklilo te rodel bućarnen te ćeren buti ano lesoro vinograd."},{"book":"Matej","chapter":"20","verse":"2","text":"Dogovorinđa pe e bućarnencar te del len po jekh denari, so inele plata zako jekh dive, i bičhalđa len pese ko vinograd."},{"book":"Matej","chapter":"20","verse":"3","text":"Kad inele đi sar enja o sati, palem iklilo avri hem dikhlja averen sar terđovena ko trg bizi buti,"},{"book":"Matej","chapter":"20","verse":"4","text":"i phenđa lenđe: ‘Džan hem tumen ko mlo vinograd, a me ka platinav tumenđe pravedno.’"},{"book":"Matej","chapter":"20","verse":"5","text":"I on džele."},{"book":"Matej","chapter":"20","verse":"6","text":"Kad inele đi sar pandž o sati, palem iklilo hem arakhlja averen sar terđovena hem pučlja len: ‘Sose sa akava dive terđovena akate bizi buti?’"},{"book":"Matej","chapter":"20","verse":"7","text":"On phende lese: ‘Adalese so niko na dinđa amen buti.’"},{"book":"Matej","chapter":"20","verse":"8","text":"Kad peli i rat, o gospodari e vinogradesoro phenđa ple manušese kova inele upreder o bućarne: ‘Vičin e bućarnen hem platin len počindoj oto okola kola ale zadnja, i đi okola kola ale prva.’"},{"book":"Matej","chapter":"20","verse":"9","text":"Ađahar ale o bućarne so lelje te ćeren buti ko pandž o sati, hem đijekh olendar priminđa po jekh denari."},{"book":"Matej","chapter":"20","verse":"10","text":"Kad ale okola kola prva lelje te ćeren buti, mislinde da on ka priminen više, ali hem on priminde po jekh denari."},{"book":"Matej","chapter":"20","verse":"11","text":"Kad lelje o love, lelje te buninen pe protiv o čherutno vaćerindoj:"},{"book":"Matej","chapter":"20","verse":"12","text":"‘Akala zadnja ćerde buti samo jekh sati, a tu platinđan len kobor hem amen kola sa akava dive ćerđam phari buti hem thabiljam ko kham!’"},{"book":"Matej","chapter":"20","verse":"13","text":"A o čherutno vaćerđa jekhese olendar: ‘Amala, me na hovavđum tut. Tu dogovorinđan tut mancar te ćere buti zako jekh denari."},{"book":"Matej","chapter":"20","verse":"14","text":"Le ti plata hem dža, a me akalese soi zadnjo mangava te dav edobor kobor hem tuće."},{"book":"Matej","chapter":"20","verse":"15","text":"Nane li man pravo mle lovencar te ćerav so me mangava? Ili tu injan ljubomorno so me injum šukar premalo lende?’"},{"book":"Matej","chapter":"20","verse":"16","text":"Ađahar okola kolai akana zadnja tegani ka oven prva, a okola kolen akate dikhena sar prvonen adari ka oven zadnja.”"},{"book":"Matej","chapter":"20","verse":"17","text":"Sar džala ine nakoro Jerusalim, o Isus cidinđa ki strana e dešuduje učenikonen hem odrumal phenđa lenđe:"},{"book":"Matej","chapter":"20","verse":"18","text":"“Ače, ukljaja nakoro Jerusalim. Adari man, e Čhave e Manušesere, o manuša ka den ko šerutne sveštenici hem ko učitelja e zakonestar, hem on ka osudinen man ko meriba."},{"book":"Matej","chapter":"20","verse":"19","text":"Tegani ka den man ko manuša kola nane Jevreja te maren muj mancar, te šibinen man hem te čhiven man ko krsto. Ali o trito dive ka uštav taro mule.”"},{"book":"Matej","chapter":"20","verse":"20","text":"Tegani i daj e Zevedejesere čhavengiri, ple čhavencar, ali koro Isus hem peli mujeja đi phuv anglo leste te rodel lestar nešto."},{"book":"Matej","chapter":"20","verse":"21","text":"O Isus pučlja la: “So mangeja?” Oj phenđa: “Vaćer maje da mle soduj čhave ano to carstvo ka bešen jekh tuće oti desno strana, a jekh oti levo.”"},{"book":"Matej","chapter":"20","verse":"22","text":"A o Isus phenđa: “Na džanen so rodena. Šaj li te pijen tari čaša savatar me ka pijav?”"},{"book":"Matej","chapter":"20","verse":"23","text":"I ov phenđa lenđe: “Čače ka pijen tari mli čaša e patnjaja. Ali nane mlo te vaćerav ko ka bešel maje oti desno ili oti levo strana. Adalai thana okolenđe kolenđe mlo Dad spreminđa len.”"},{"book":"Matej","chapter":"20","verse":"24","text":"Kad šunde adava avera deš učenici, holjande upro duj phralja."},{"book":"Matej","chapter":"20","verse":"25","text":"Tegani o Isus vičinđa len kora peste hem phenđa: “Džanen da o vladarija avere nacijengere gospodarinena olencar hem o bare manuša vladinena upro lende."},{"book":"Matej","chapter":"20","verse":"26","text":"Ali ma te ovel ađahar maškar tumende. Nego, ko mangela te ovel baro maškar tumende, nek ovel tumenđe sluga."},{"book":"Matej","chapter":"20","verse":"27","text":"Ko mangela te ovel prvo maškar tumende, nek ovel tumenđe robo."},{"book":"Matej","chapter":"20","verse":"28","text":"Sar so ni o Čhavo e Manušesoro na alo te kanden le, nego te kandel, hem te del plo dživdipe sar otkup butenđe.”"},{"book":"Matej","chapter":"20","verse":"29","text":"Sar o Isus hem lesere učenici ikljovena ine tari diz Jerihon, palo leste džele but manuša."},{"book":"Matej","chapter":"20","verse":"30","text":"I dikh, duj korore manuša bešena ine uzalo drom, i kad šunde so o Isus nakhela, vičinde: “Smilujin tut amenđe, Gospode, Čhaveja Davidesereja!”"},{"book":"Matej","chapter":"20","verse":"31","text":"But džene vičinde upro lende te trainen, ali on po zorale vičinde: “Smilujin tut amenđe, Gospode, Čhaveja Davidesereja!”"},{"book":"Matej","chapter":"20","verse":"32","text":"O Isus terdino, i vičinđa len kora peste hem pučlja: “So mangena te ćerav tumenđe?”"},{"book":"Matej","chapter":"20","verse":"33","text":"On phende lese: “Gospode, phrav amare jaćha te dikha.”"},{"book":"Matej","chapter":"20","verse":"34","text":"E Isusese pelo žal olenđe, čhivđa ple vasta upro lengere jaćha hem on otojekhvar šaj ine te dikhen, i džele palo Isus."}]}