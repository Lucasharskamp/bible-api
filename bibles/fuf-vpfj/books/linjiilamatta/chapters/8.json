{"data":[{"book":"LINJIILA MATTA","chapter":"8","verse":"1","text":"Ɓay wonii Iisaa tippike ka fello, jamaa moolanaaɗo jokki mo."},{"book":"LINJIILA MATTA","chapter":"8","verse":"2","text":"Onsay mo ɗamajan ari jiccii yeeso makko, wi'i: «Koohoojo, si hiɗon faalaa, hiɗon waawi lan sellinde, mi laaɓa.»"},{"book":"LINJIILA MATTA","chapter":"8","verse":"3","text":"Iisaa fonti jungo mun ngon, meemi mo, wi'i: «Miɗo faalaa, laato selluɗo, laaɓaa.» Ɗon kisan o selli ɗamajan ɗan, o laaɓi."},{"book":"LINJIILA MATTA","chapter":"8","verse":"4","text":"E hoore ɗun Iisaa wi'i mo: «Reeno wota a wowlan ɗun hay gooto, kono yahu hollitoyoɗaa *yottinoowo sadaka on, ittaa sadaka wano Muusaa yamiri non, fii yo ɗun wonan ɓe seedee.»"},{"book":"LINJIILA MATTA","chapter":"8","verse":"5","text":"Ɓay wonii Iisaa naatii Kafernahuum, hooreejo suufaaɓe teemedere ɓadii mo, jeeji,"},{"book":"LINJIILA MATTA","chapter":"8","verse":"6","text":"wi'i: «Koohoojo, kurkaadu an ndun no waalii ka suudu, ɓandu makko ndun no maayi, awa kadi himo tampi fota.»"},{"book":"LINJIILA MATTA","chapter":"8","verse":"7","text":"Iisaa wi'i mo: «Mi yahay, mi sellina mo.»"},{"book":"LINJIILA MATTA","chapter":"8","verse":"8","text":"Onsay kanko hooreejo suufaaɓe ɓen o jaabii mo, o wi'i: «Koohoojo, mi foddaa e mo'on ka suudu an. Kono maakee tun kongol gootol, kurkaadu an ndun ndikkay."},{"book":"LINJIILA MATTA","chapter":"8","verse":"9","text":"Ko fii min tigi, ko mi wonɗo e ley kongol hooreeɓe goo, min kadi miɗo mari suufaaɓe wonɓe e ley kongol an. Si mi wi'ii goɗɗo e ɓen ‹yahu›, o yahay. Si mi wi'ii oya on ‹aru›, o aray. Awa kadi si mi wi'ii kurkaadu an ndun ‹waɗu ɗun›, ndu waɗay.»"},{"book":"LINJIILA MATTA","chapter":"8","verse":"10","text":"Ɓay Iisaa nanii ɗun, o ŋalɗi, o wi'i jokkuɓe mo ɓen: «Ka haqiiqa mi andinii on, hay ka *Isra'iila'en mi yi'aali neɗɗo gomɗinirɗo wa oo."},{"book":"LINJIILA MATTA","chapter":"8","verse":"11","text":"Mi andinii on, ɗuuɗuɓe iwroyay funnaange e hirnaange, ɓe nafodoya e Ibraahiima e Issaaqa e Yaaquuba ka laamateeri kammu."},{"book":"LINJIILA MATTA","chapter":"8","verse":"12","text":"Kono haanunooɓe ronude laamateeri ndin ɓen bugete ka niwre ka ɓuri woɗɗude, ka wullaandu e ŋatindiro ɲiiƴe woni ton.»"},{"book":"LINJIILA MATTA","chapter":"8","verse":"13","text":"Onsay Iisaa wi'i on hooreejo suufaaɓe ɓen: «Yahu, yo ɗun wonirane wano gomɗinirɗaa non.» E on saa'i tigi kurkaadu ndun sellinaa."},{"book":"LINJIILA MATTA","chapter":"8","verse":"14","text":"Ɓawto ɗun Iisaa yahi ka galle Petruusu, o tawi esiraawo Petruusu suddiiɗo on no waalii nawnaare nguli-ɓandu."},{"book":"LINJIILA MATTA","chapter":"8","verse":"15","text":"O meemi jungo on ngon, nguli-ɓandu kin yalti e makko. Onsay on immii, o woni e kurkanagol Iisaa."},{"book":"LINJIILA MATTA","chapter":"8","verse":"16","text":"Ɓay niɓɓii, ɓe addani mo ɗuuɗuɓe ɓe jinna nangi, o raɗori ɗin jinnaaji kongol makko ngol, o sellini nawnuɓe ɓen fow."},{"book":"LINJIILA MATTA","chapter":"8","verse":"17","text":"Ko nii ko daaliranoo annabi Isaaya kon laatori, wonde:"},{"book":"LINJIILA MATTA","chapter":"8","verse":"18","text":"Ɓay Iisaa yi'ii jamaa hunduɗo mo on, o yamiri taalibaaɓe makko ɓen yo ɓe lumbitu gaɗa."},{"book":"LINJIILA MATTA","chapter":"8","verse":"19","text":"Jannoowo fii Sariya on goo ɓadii mo, wi'i: «Karamoko'en, mi jokkete kala ka yaaruɗaa.»"},{"book":"LINJIILA MATTA","chapter":"8","verse":"20","text":"Iisaa jaabii mo wi'i: «Ndoni ɗin no mari gayɗe mun, awa kadi colli ɗin ka weeyo no mari ɲakkaaji mun, kono *Ɓii-Aaden on kan alaa hay ka fowtina hoore mun nden.»"},{"book":"LINJIILA MATTA","chapter":"8","verse":"21","text":"Goɗɗo e taalibaaɓe ɓen wi'i mo: «Koohoojo, newnanee lan taho mi yaha, mi wattinoya ben an en.»"},{"book":"LINJIILA MATTA","chapter":"8","verse":"22","text":"Kono Iisaa jaabii mo, wi'i: «Jokkan, accaa mayɓe ɓen wattina mayɓe mun ɓen.»"},{"book":"LINJIILA MATTA","chapter":"8","verse":"23","text":"Ɓawto ɗun Iisaa bakii ka laana, taalibaaɓe makko ɓen kadi jokki mo."},{"book":"LINJIILA MATTA","chapter":"8","verse":"24","text":"Onsay waabiliire tiiɗunde wondunde e hendu tippii ka weendu haa morlooɗe ndiyan ɗen watti diwude laana kan, tawi kanko himo ɗaanii."},{"book":"LINJIILA MATTA","chapter":"8","verse":"25","text":"Ɓe ari, ɓe findini mo, ɓe wi'i: «Koohoojo, dandu en, en mulay woni!»"},{"book":"LINJIILA MATTA","chapter":"8","verse":"26","text":"O wi'i ɓe: «Ko fii honɗun hulanɗon, onon ɓee fanɗa-gomɗinalɓe?» Onsay o immii, o toŋani hendu ndun e morlooɗe ndiyan ɗen, deeƴaango tiiɗungo waɗi."},{"book":"LINJIILA MATTA","chapter":"8","verse":"27","text":"Ɓen ŋalɗi fota, ɓe wi'indiri: «Ko hombo woni oo? Ko fii hay keneeli ɗin e baharu on ɗoftoto mo!»"},{"book":"LINJIILA MATTA","chapter":"8","verse":"28","text":"Ɓay wonii o hewtoyii gaɗa weendu ndun, ɗun ko e ndii leydi ɓee Gadariyankooɓe, jinnaaɓe ɗiɗo sortii ka berɗe, ari fottugol e makko. Tawi hakkee ko ɓen hulɓinii, hay gooto suusataano rewude ɗon."},{"book":"LINJIILA MATTA","chapter":"8","verse":"29","text":"Ɓen sonki e makko, ɓe wi'i: «Ko honɗun faalanaɗaa men, an oo *Ɓiɗɗo Alla. E hara ko arduɗaa ɗoo ko fii lettugol men hara saa'i on hewtaali?»"},{"book":"LINJIILA MATTA","chapter":"8","verse":"30","text":"Tawi wuro kose moolanaango no ooraynoo ka woɗɗitii ɓe."},{"book":"LINJIILA MATTA","chapter":"8","verse":"31","text":"Onsay jinnaaji ɗin jeeji mo, ɗi wi'i: «Si a raɗoto men, nawru men e ngoo wuro kose.»"},{"book":"LINJIILA MATTA","chapter":"8","verse":"32","text":"O wi'i ɗi: «Yahee!» Onsay ɗi yalti e ɓen, ɗi naatoyi e nder ɗin koseeji. Tun, koseeji ɗin fow giddi ka falo, ɗi unoyii ka weendu, ɗi muli ka nder ndiyan."},{"book":"LINJIILA MATTA","chapter":"8","verse":"33","text":"Ornaynooɓe ɗi ɓen dogi, yahi ka saare, fillitoyii ko waɗi kon fow, tentinii ko heɓi ɓen jinnanooɓe kon."},{"book":"LINJIILA MATTA","chapter":"8","verse":"34","text":"Onsay yimɓe saare nden fow yalti fii fottugol e Iisaa. Nde ɓe yiirunoo mo, ɓe jeeji mo woɗɗitagol leydi maɓɓe ndin."}]}