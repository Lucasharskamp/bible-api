{"data":[{"book":"1 Vakolinto","chapter":"6","verse":"1","text":"Ngati mundu yeyoha pagati yinu avi na luhonda na muyaki msadika, ihotola wuli kumtakila mlongo waki palongola ya vandu vangammanya Chapanga, pahala pa kumtakila palongolo ya vandu va Chapanga?"},{"book":"1 Vakolinto","chapter":"6","verse":"2","text":"Wu, mmanyi lepi kuvya vandu va Chapanga yati vakuvahamula vandu va mulima? Ngati mulima yati uhamuliwa na nyenye, ndava kyani muganikiwa lepi kuhamula hati mambu gadebe?"},{"book":"1 Vakolinto","chapter":"6","verse":"3","text":"Mmanyi lepi ngati yati mkuvahamula vamitumi va kunani kwa Chapanga? Wu, lepi neju ya mambu ga pamulima!"},{"book":"1 Vakolinto","chapter":"6","verse":"4","text":"Pemwiva na ngondo ngati iyi, ndava kyani muhamba kwa vandu vangali vachilongosi va Nyumba ya Chapanga?"},{"book":"1 Vakolinto","chapter":"6","verse":"5","text":"Soni kwinu! Ndi kujova kawaka hati mmonga pagati yinu mweavi na luhala wa kuhotola kuhamula mihalu pagati ya vasadika?"},{"book":"1 Vakolinto","chapter":"6","verse":"6","text":"Nambu hinu valongo vasadika vakumtakila myavi palongolo ya libanji la mihalu ya vandu vangasadika vahamula."},{"book":"1 Vakolinto","chapter":"6","verse":"7","text":"Chakaka kutakilani kwenuku nyenye mwavene kulangisa hotohoto kuvya mwangahotola! Wu, ngayivii chabwina lepi kukongewa! Wu, chabwina lepi kukongewa? Chabwina lepi kwinu kunyagiwa vindu vinu?"},{"book":"1 Vakolinto","chapter":"6","verse":"8","text":"Nambu, pahala paki, nyenye ndi myiva na kunyaga, kangi ago mukuvakitila valongo vinu!"},{"book":"1 Vakolinto","chapter":"6","verse":"9","text":"Wu, mmanyi lepi kuvya vandu vahakau vipewa lepi Unkosi wa Chapanga? Mkoto kukongewa! Vevikita ukemi, vevigundamila vimong'omong'o, vagosi kugona na vagosi vayavi, na vadala kwa vadala,"},{"book":"1 Vakolinto","chapter":"6","verse":"10","text":"vahiji, vevinota, vevigala, veviheha, vevinyaga, veviliga venavo voha vihanganila lepi muunkosi wa Chapanga."},{"book":"1 Vakolinto","chapter":"6","verse":"11","text":"Vangi vinu mwavi chenicho, nambu hinu mubaguliwi ndava ya Chapanga na kulolekana vabwina palongolo yaki kupitila BAMBU witu Yesu Kilisitu na kupitila Mpungu wa Chapanga witu."},{"book":"1 Vakolinto","chapter":"6","verse":"12","text":"Mundu ihotola kujova, “Kwa nene vindu vyoha viganikiwa.” Nambu lepi vindu vyoha vyeviganikiwa. Niyidikila kuvya kila chindu chiganikiwa kwa nene nambu mbwitu kutamiwa na chindu chochoha."},{"book":"1 Vakolinto","chapter":"6","verse":"13","text":"Mwihotola kujova, “Chakulya chivii ndava ya lileme, na lileme luvi ndava ya chakulya.” Nambu Chapanga yati akuvihalabisa vyoha. Higa ya mundu ndi lepi ukemi ndi kwa kumhengela BAMBU, na BAMBU ndi ndava ya higa."},{"book":"1 Vakolinto","chapter":"6","verse":"14","text":"Chapanga amyukisi BAMBU kuhuma mulifwa na tete mewa yati akutiyukisa kwa makakala gaki."},{"book":"1 Vakolinto","chapter":"6","verse":"15","text":"Wu, mmanyi lepi kuvya higa yinu ndi viwungo vya higa ya Kilisitu? Wu, nitola viungu vya Kilisitu niviwunganisayi na viwungu vya mkemi? Pehe!"},{"book":"1 Vakolinto","chapter":"6","verse":"16","text":"Muni, ngati chaumanyili, mwaiwungana na mkemi vivya higa yimonga, ngati chagijova Mayandiku Gamsopi, “Na vavili yati vivya higa yimonga.”"},{"book":"1 Vakolinto","chapter":"6","verse":"17","text":"Nambu mwajiwungi na BAMBU vivya Mpungu umonga na mwene."},{"book":"1 Vakolinto","chapter":"6","verse":"18","text":"Muleka kukita ugoni. Kumbudila Chapanga kungi kwoha kukitiwa kuvala ya higa nambu mkemi akumbudila chapanga ayikitila higa yaki mwene."},{"book":"1 Vakolinto","chapter":"6","verse":"19","text":"Wu, mmanyi lepi kuvya higa yinu ndi Nyumba ya Mpungu Msopi mweavimugati yinu, ndi mwemwampokili kuhuma kwa Chapanga? Nyenye, vindu vinu lepi mwavene nambu vindu vya Chapanga."},{"book":"1 Vakolinto","chapter":"6","verse":"20","text":"Mwaguliwi kwa mashonga gamahele. Ndi muyihengelai higa yinu kwa kumlumba Chapanga."}]}