{"data":[{"book":"Luka","chapter":"10","verse":"1","text":"Kuboka pa genia Angwana ngabachagu bange makomi saba na mabele, ngabatuma akabele abele, bannongolele ku kila kijiji na paali apapala kujenda."},{"book":"Luka","chapter":"10","verse":"2","text":"Ngabalengelanga, “Mauno nga majingi nambu akauni akachoko. Nnyopange kwa akola nng'onda bakinge akauni munng'onda gwakwe."},{"book":"Luka","chapter":"10","verse":"3","text":"Lele nnyendange! Nankinga mangweto andi mambelele apagajenda kati ja mamei."},{"book":"Luka","chapter":"10","verse":"4","text":"Makapotoje mumwanja gwinu nhwuku guloi andaje nkoba ni ilatuje, makampataje mundu abali undela."},{"book":"Luka","chapter":"10","verse":"5","text":"Anda nnyingilinge nyumba jajoa, ntumbula kulenga, ‘Tengela jibe munyumba jenje!’"},{"book":"Luka","chapter":"10","verse":"6","text":"Anda mundu jwajipala tengela ampokilinge, nnyeketalange ntamange kwa jwenio, anda abije mundu ojwapakumpokelanga, tengela jinu jibakummuji mmene makangweto."},{"book":"Luka","chapter":"10","verse":"7","text":"Ntamanga unyumba jenie na nniagange na nnywegange ibampeganga, gambu ojwakamu maengo apaligwa kulepigwa lipungu lyakwe. Makajendangaje kingobu nyumba jenje kingobu nyumba jaje."},{"book":"Luka","chapter":"10","verse":"8","text":"Anda nhwikilinge pikilambo chochoa na bandu bampokelinge, nnyegange kila echibapa kubeka nnongi jinu,"},{"book":"Luka","chapter":"10","verse":"9","text":"nnamiange akatamwe pikilambo chenie na malengelange bandu, ‘Kingwana cha Nnoongo kibandakile kwinu.’"},{"book":"Luka","chapter":"10","verse":"10","text":"Nambu anda nnyingilinge kukilambo chochotiche, changampokelanga, mmokange, pampetanga undela jabe nnenganga,"},{"book":"Luka","chapter":"10","verse":"11","text":"‘Ata litukunda mumakongono gito li kilambo chinu tilipyata kwa magambu ginu. Nambu nkombokele, kutenda Kingwana cha Nnoongo kibandakile!’"},{"book":"Luka","chapter":"10","verse":"12","text":"Nannenge kweli, lichoba lya hukumu, Nnoongo malaya kia kwa bandu ba Kusodoma kupeta kukilambo chenie!"},{"book":"Luka","chapter":"10","verse":"13","text":"“Kulaga mwe! Kilambo chu Kukolasini, kulaga kilambo chu Kubetisaida! Gambu ikobo yanatenda kachinu ilaigwe kukilambo chu Kutilo na Kusidoni bandu bakwe kabi bakwindangite ngobo ya magunia nu kutama pamaliu kulaya balapite."},{"book":"Luka","chapter":"10","verse":"14","text":"Ata nyeniela, lichoba lya hukumu mangwetumwenga mampatanga hukumu ngolongwa kupeta ja bandu ba Tilo na Sidoni."},{"book":"Luka","chapter":"10","verse":"15","text":"Na mwenga, ma Kafalanaumu, bo, mikitondabeya mpaka kumbengu? Manhwuluigwa mpaka kumambi?”"},{"book":"Luka","chapter":"10","verse":"16","text":"Yesu ngabalengela akinapunji bakwe, “Ojwampenakianga mangweto, ambenakia nenga na ojwakana kumpokelanga mangweto, akana kumboke nenga. Na ojwakana kumboke nenga akana kapoke abandumite.”"},{"book":"Luka","chapter":"10","verse":"17","text":"Mwenakandae makomi saba na abele ngababujanga babilangite na tengela, ngabalenga, “Angwana, ata michepela jitujoine apatujibengita kwa liina linu.”"},{"book":"Luka","chapter":"10","verse":"18","text":"Yesu ngabalengela, “Nginilibona Lichetani apilikiba likaagambuka andi njai kuboka kumbengu."},{"book":"Luka","chapter":"10","verse":"19","text":"Mpenekiange, nampilangite kinala chu kulebata majoka na makalambwa, ni kinala chu kuibila makakala ga mmaja. Kibije echikipala kummengwa."},{"book":"Luka","chapter":"10","verse":"20","text":"Nambu makaalalilangaje kwa magambu ja michepela jinnyoanga, nambu nhwalalilange kwa magambu maina ginu gaandikwe kumbengu.”"},{"book":"Luka","chapter":"10","verse":"21","text":"Kingobu chenie Yesu kongo atweli uwecho gwa Uhuke jwa Chwapi, ngalenga, “Nannumba mwe Mawawa, Mangwana bu kumbengu na padunia! Magambu ilebe yene maiite bandu bunuwecho na bina malango, ngamaekulila akinangota. Elo, Awawa yene nga pampaile."},{"book":"Luka","chapter":"10","verse":"22","text":"“Awabango bangamwiye ilebe yoa. Abije ojwammanyi Mwana nambu Awawa, na abije ojwabamanyi Awawa nambu Mwana na jwajo ojwapai Mwana kunhwekulila.”"},{"book":"Luka","chapter":"10","verse":"23","text":"Kibokachapenia Yesu ngabuja kwa akinapunji bakwe, ngabalengela, “Mbaya bandu ababagabona gamagabona mangweto!"},{"book":"Luka","chapter":"10","verse":"24","text":"Nannengelanga kweli, akalondoli ndu na akangwana ngabapala kulola genia gamagabona mangweto, nambu bakagabonaje, nu kugajoa genia gamagajoa mangweto, nambu bakagajoaje.”"},{"book":"Luka","chapter":"10","verse":"25","text":"Mundu ojwamanyi gwicho Malagilo ga Musa, ngajiga kuntega Yesu. Ngakonya, “Aboli, ndendabole kupala mbate bwomi gwa machoba goa pangapela?”"},{"book":"Luka","chapter":"10","verse":"26","text":"Yesu ngannyanga jwombe, “Iandikigwe bole Mumalagilo? Nhwelibo?”"},{"book":"Luka","chapter":"10","verse":"27","text":"Mundu jo ngannyanga, “ ‘Mapale Angwana ana Nnoongo binu kwa mwojo gwinu gwoa na kwa kiuke chinu choa na kwa makakala ginu goa na kwa malango ginu goa, na mumpale nndami nnyinu anda pimikipala mmene.’ ”"},{"book":"Luka","chapter":"10","verse":"28","text":"Yesu ngannengela, “Tela! Ntendi nyeniela, namwe mannama.”"},{"book":"Luka","chapter":"10","verse":"29","text":"Nambu mundu ojwamanyi Malagilo ngapala kukiingikia mwene kutenda jwa mbone, penia ngankonya Yesu, “Andami ajango ngabeneke?”"},{"book":"Luka","chapter":"10","verse":"30","text":"Yesu ngannyanga, “Mundu jumwe akiba kuboka Kuyelusalemu kujenda ku Yeliko. Apakiba undela, ngajingiligwa na akajibi ngabampoka uloi jakwe na kumputa, ngabanneka agolwike penia papipi nu kuwe."},{"book":"Luka","chapter":"10","verse":"31","text":"Ngapitila nkung'i akiba akapeta ndela jenie, nambu apammona mundu jwenio, ngapeta umbwega."},{"book":"Luka","chapter":"10","verse":"32","text":"Unyaela mundu jwa lungolo lwa Lawi uyo ngapeta penia, ngammona, ngapeta umbwega."},{"book":"Luka","chapter":"10","verse":"33","text":"Nambu mundu jwa ku Samalia ojwakiba namwanja ngaika penia apakiba mundu jwenio na apammona ngammone kia."},{"book":"Luka","chapter":"10","verse":"34","text":"Ngannyendelela, ngammeka mitela mmaganga gakwe kwa kunnyela mauta na divai na kagatabalila, kibokachapenia nganhwobakea panani pa liponda lyakwe, ngampeleka kunyumba jimwe ja akamageni nganwaya."},{"book":"Luka","chapter":"10","verse":"35","text":"Malabo jakwe ngapanga uloi tela na nchaala gwa machoba mabena, ngabalengela, ‘Mannwae mundu jonjo, na uloi gonge ogubakutumika manannepa apambakubuja.’ ”"},{"book":"Luka","chapter":"10","verse":"36","text":"Kingobucho Yesu ngankonya, “Kati jabe akatatu, ngajwaako ojwalaite kube andami bakwe jwajo ojwajingiligwe na akajibi?”"},{"book":"Luka","chapter":"10","verse":"37","text":"Mundu ojwamanyi Malagilo ngannyanga, “Ngajwajo ojwammoni kia.” Yesu ngannengela, “Nnyende makatendi unyaela.”"},{"book":"Luka","chapter":"10","verse":"38","text":"Yesu na akinapunji bakwe apabakibanga undela, ngabaika kukijiji chimwe na munkege jumwe ojwakonda Malita, ngampokela kachakwe."},{"book":"Luka","chapter":"10","verse":"39","text":"Malita akiba nnombo jwa Maliamu, jwenio ngabatama papipi na Angwana kupenekia maboulo gakwe."},{"book":"Luka","chapter":"10","verse":"40","text":"Nambu Malita akiba akakamula maengo majingi, bai ngannyendele Yesu ngannenge, “Angwana mboni kujalije nyeniela alombo bango banekite ngamu maengo jika jango? Bai malengele, banyangate.”"},{"book":"Luka","chapter":"10","verse":"41","text":"Nambu Angwana ngabannyanga, “Malita, Malita, nnolalola nukuchumbuka kwa ile ijingi,"},{"book":"Luka","chapter":"10","verse":"42","text":"Nambu kilebe chimwe tu chambone, Maliamu achagwile kilebe chambone chenie abije mundu ojwapala kumpoka.”"}]}