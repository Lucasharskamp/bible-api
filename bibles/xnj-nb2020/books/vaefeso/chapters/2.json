{"data":[{"book":"Vaefeso","chapter":"2","verse":"1","text":"Kadeni mwavene mwafwili muwumi winu wa chimpungu ndava ya kubela kuyidakila Chapanga kumbudila kwinu Chapanga."},{"book":"Vaefeso","chapter":"2","verse":"2","text":"Lukumbi lula mweatamili kulandana na mtindu uhakau wa mulima wenuwo. Mwavi mwiyidakila chilongosi wa mizuka weuvi na makakala ga kunani, mzuka weukuvalongosa hinu vandu vangamyidakila Chapanga."},{"book":"Vaefeso","chapter":"2","verse":"3","text":"Na hati, tete tavoha tavili ngati vene kwa kulandana na mnogo uhakau wetivelikwi nawu tatamili mukuhenga kila chechiganisa higa na luhala lwitu. Muhali yeniyo ngati vangi voha taganikiwi ligoga la Chapanga."},{"book":"Vaefeso","chapter":"2","verse":"4","text":"Nambu kwa lipyana lamahele la Chapanga na uganu waki uvaha kwitu,"},{"book":"Vaefeso","chapter":"2","verse":"5","text":"Hati lukumbi lula patakavili tifwili muwumi witu chimpungu ndava ya kumbudila Chapanga atikitili vawumi pamonga na Kilisitu. Kwa ubwina wa Chapanga nyenye musanguliwi."},{"book":"Vaefeso","chapter":"2","verse":"6","text":"Mukuwungana na Yesu Kilisitu Chapanga atiyukisi pamonga nayu kutitamika tilongosa pamonga nayu kwenuko kunani kwa Chapanga."},{"book":"Vaefeso","chapter":"2","verse":"7","text":"Akitili chenichi muni alangisa kwa lusenje lwoha ubwina wa Chapanga uvaha na wakukangasa mu njila ya lipyana laki mukuwungana kwitu na Kilisitu Yesu."},{"book":"Vaefeso","chapter":"2","verse":"8","text":"Ndava muni, muubwina wa Chapanga musanguliwi mu njila ya sadika. Yeniyo yihumila lepi na nyenye nambu njombi kuhuma kwa Chapanga."},{"book":"Vaefeso","chapter":"2","verse":"9","text":"Yihumila lepi na lihengu la mundu ndi mundu yeyoha akotoka kujikwiha."},{"book":"Vaefeso","chapter":"2","verse":"10","text":"Chapanga atiwumbili tivya vamupya mukuwungana na Kilisitu Yesu, muni titama wumi wa kuhenga gabwina ngati cheatitendelekili kuhuma kadeni tihamba mu njila yeniyo."},{"book":"Vaefeso","chapter":"2","verse":"11","text":"Hinu mukumbuka nyenye kwa kuvelekewa vandu mwanga Vayawudi, mwemkemelewa mwangadumula jandu. Mujandu ya higa yeyikitiwa na mawoko."},{"book":"Vaefeso","chapter":"2","verse":"12","text":"Lukumbi lula nyenye mwavi changali Kilisitu, mwavi lepi vandu va Isilaeli, mwavi vayehe na mwavi lepi Vayawudi vandu vevahaguliwi na Chapanga mwavi lepi pandu popoha mu lilaganu leavalagazili Chapanga kwa vandu vaki. Mweatamili pamulima vangammanya Chapanga amala huvalila."},{"book":"Vaefeso","chapter":"2","verse":"13","text":"Nambu hinu, mukuwungana na Kilisitu Yesu, nyenye penapo kadeni mwavili kutali, muhegelili papipi mu njila ya ngasi yaki Kilisitu."},{"book":"Vaefeso","chapter":"2","verse":"14","text":"Ndava muni Kilisitu mwene atiletili uteke kwa kuvakita Vayawudi na vangali Vayawudi kuvya vamonga. Kuwusa higa yaki ngati luteta mwene agwisili luhumba lwelukuvalekanganisi na kuvakita makoko."},{"book":"Vaefeso","chapter":"2","verse":"15","text":"Awusili malagizu gala pamonga na malagizu gaki, muni misambi yivili ya vandu ava vavyai chindu chimonga mukuwungana nayu, aletili uteke kwa njila yeniyo."},{"book":"Vaefeso","chapter":"2","verse":"16","text":"Mu njila ya lifwa laki, Kilisitu pamsalaba ahalabisi umakoko wavi na avawunganisi vandu va makabila ndalindali kuvya vamonga akavaleta kwa Chapanga."},{"book":"Vaefeso","chapter":"2","verse":"17","text":"Hinu Kilisitu abwelili akakokosa Lilovi la Bwina la uteke kwinu mwemwavili kutali na uteke kwavi vevavi papipi na Chapanga."},{"book":"Vaefeso","chapter":"2","verse":"18","text":"Ndava ya gala gehagahengili Kilisitu, tete tavoha Vayawudi na vandu vangali Vayawudi, tihotola kumhambila Dadi mu Mpungu Msopi mmonga."},{"book":"Vaefeso","chapter":"2","verse":"19","text":"Ndi nyenye vandu vangali Vayawudi vayehe lepi kavili, vakolonjinji pamonga na vandu va Chapanga muvi na lukolo lwa vana va Chapanga."},{"book":"Vaefeso","chapter":"2","verse":"20","text":"Mujengiwi mu mkingisa weuvikiwi na vamitumi na Vamlota va Chapanga, na Yesu Kilisitu mwene ndi liganga likulu la pamhana la mkingisa."},{"book":"Vaefeso","chapter":"2","verse":"21","text":"Mwene ndi mweijenga na kuwunganisa loha yiyonjokeseka kuvya Nyumba ya Chapanga ya msopi yeyivikiwa kwa Bambu."},{"book":"Vaefeso","chapter":"2","verse":"22","text":"Mukuwungana nayu, mewa nyenye mujengiwi pamonga na vandu voha kuvya matamilu ga Chapanga mu njila ya Mpungu Msopi."}]}