{"data":[{"book":"2 Mose","chapter":"18","verse":"1","text":"Ankyɛ biara na Mose ase, Midian sɔfo Yetro, tee anwonwade a Onyankopɔn ayɛ ama ne nkurɔfo Israelfo ne Mose, ne sɛnea wayi wɔn afi Misraim asase so no."},{"book":"2 Mose","chapter":"18","verse":"2","text":"Mose de ne yere Sipora kɔe no, nʼase Yetro gyee no"},{"book":"2 Mose","chapter":"18","verse":"3","text":"a na ne mmabarima baanu ka ne ho. Mose too ne babarima a na ɔyɛ nʼabakan no din Gersom a ɔkyerɛ ase se, “Mabɛyɛ ɔhɔho wɔ ananafo asase so.”"},{"book":"2 Mose","chapter":"18","verse":"4","text":"Na ne babarima a ɔto so abien no nso, ɔtoo ne din Elieser a ɔkyerɛ ase se “Mʼagyanom Nyankopɔn no yɛ me boafo. Ogyee me fii Farao afoa ano.”"},{"book":"2 Mose","chapter":"18","verse":"5","text":"Yetro kɔsraa Mose. Ɔde Mose yere ne ne mmabarima baanu no kaa ne ho. Wodui no, na Mose ne nnipa no abɔ atenae wɔ Onyankopɔn bepɔw no ho."},{"book":"2 Mose","chapter":"18","verse":"6","text":"Wɔka kyerɛɛ Mose se, “Wʼase Yetro reba abɛsra wo. Wo yere ne wo mmabarima baanu no ka ne ho.”"},{"book":"2 Mose","chapter":"18","verse":"7","text":"Mose sɔre kohyiaa nʼase. Ɔkotow no nidi mu gyee no fɛw so. Wokyiakyiaa wɔn ho wɔn ho na wɔkɔɔ Mose ntamadan mu."},{"book":"2 Mose","chapter":"18","verse":"8","text":"Mose kaa nsɛm a asisi nyinaa kyerɛɛ nʼase no. Ɔkaa nea Awurade ayɛ atia Farao ne Misraimfo a ɔnam so agye Israelfo, ayi wɔn afi Misraim, asan ayi wɔn afi ɔhaw ne abɛbrɛsɛ mu no nso kyerɛɛ no."},{"book":"2 Mose","chapter":"18","verse":"9","text":"Yetro tee nea Awurade ayɛ ama Israel, ne titiriw no, sɛnea oyii wɔn fii Misraim no, nʼani gyee yiye."},{"book":"2 Mose","chapter":"18","verse":"10","text":"Yetro kae se, “Nhyira nka Awurade sɛ wagye mo afi Misraimfo ne Farao nsam, na wagye ɔman Israel nso."},{"book":"2 Mose","chapter":"18","verse":"11","text":"Afei, mahu sɛ Awurade yɛ ɔkɛse sen onyame foforo biara, efisɛ wayɛ eyi ama wɔn a wɔde ahantan di wɔn so no.”"},{"book":"2 Mose","chapter":"18","verse":"12","text":"Yetro de ɔhyew afɔrebɔde bae, na ɔbɔɔ afɔre maa Onyankopɔn. Akyiri no, Aaron ne Israel mpanyimfo no baa Yetro nkyɛn. Wɔn nyinaa too nsa dii afɔreguan no wɔ Awurade anim."},{"book":"2 Mose","chapter":"18","verse":"13","text":"Ade kyee no, Mose tenaa ase fii anɔpa kosii anwummere tiee ntawntaw a asisi wɔ nnipa no mu."},{"book":"2 Mose","chapter":"18","verse":"14","text":"Mose ase no huu brɛ a ɔrebrɛ nnipa no ho no, obisaa no se, “Adɛn nti na wopɛ sɛ wo nko ara wudi dwuma kɛse yi a enti nnipa gyina wo so saa ara fi anɔpa kosi anwummere yi?”"},{"book":"2 Mose","chapter":"18","verse":"15","text":"Mose buae se, “Nnipa no de akasakasa bi a asisi wɔn ntam bɛtoo mʼanim sɛ mimmisa Onyankopɔn hɔ akwankyerɛ."},{"book":"2 Mose","chapter":"18","verse":"16","text":"Sɛ ntawntaw bi ba wɔn ntam a, wɔba ma misiesie. Mekyerɛ wɔn Onyankopɔn mmara ne nʼapɛde.”"},{"book":"2 Mose","chapter":"18","verse":"17","text":"Nʼase no kae se, “Nea woreyɛ no nye."},{"book":"2 Mose","chapter":"18","verse":"18","text":"Worekum wo ho na sɛ wuwu a, nnipa yi bɛyɛ dɛn? Mose, adwuma yi so dodo sɛ wo nko ara wobɛyɛ."},{"book":"2 Mose","chapter":"18","verse":"19","text":"Tie fo a merebetu wo yi na Onyankopɔn behyira wo. Kɔ so ara si nnipa no anan wɔ Onyankopɔn anim na fa wɔn haw to nʼanim."},{"book":"2 Mose","chapter":"18","verse":"20","text":"Kyerɛ wɔn Onyankopɔn akwan a wɔmfa so ntena ase."},{"book":"2 Mose","chapter":"18","verse":"21","text":"Na hwehwɛ nnipa bi a wɔyɛ nyamesurofo na wɔyɛ nokwafo a wɔmpɛ adanmudegye, na wɔn mu baako biara nyɛ nnipa apem so otemmufo. Ɛsɛ sɛ saa onipa no nya atemmufo du hyɛ nʼase na wɔn mu baako biara ahwɛ nnipa ɔha so. Na wɔn ase no, wobeyi atemmufo baanu a wɔbɛhwɛ nnipa aduonum so, na wɔn nso, atemmufo baanum bɛhyɛ wɔn mu biara ase na wɔatu nnipa du fo."},{"book":"2 Mose","chapter":"18","verse":"22","text":"Ma saa nnipa yi nni wɔn ho ni na wonni nokware daa. Asɛm biara a ɛho hia anaa ɛkyere adwene no, wɔmfa mmra wʼanim. Wɔn ankasa nhwɛ nka nsɛm nketenkete a ɛbɛba wɔn anim no. Sɛ wofa saa kwan yi so a, adwuma no bɛyɛ mmerɛw ama wo, efisɛ woakyekyɛ nnwuma no ama wɔn."},{"book":"2 Mose","chapter":"18","verse":"23","text":"Sɛ wutie afotu no na Onyankopɔn nso pene so a, wubetumi agyina asɛm biara ano na asomdwoe aba.”"},{"book":"2 Mose","chapter":"18","verse":"24","text":"Mose tiee nʼase afotu no dii so pɛpɛɛpɛ."},{"book":"2 Mose","chapter":"18","verse":"25","text":"Oyiyii nnipa pa a wɔwɔ Israelman mu nyinaa de wɔn yɛɛ atemmufo—apem apem, ɔha ɔha, aduonum aduonum ne du du."},{"book":"2 Mose","chapter":"18","verse":"26","text":"Na wobuu ɔman no atɛn bere nyinaa mu. Wɔde nsɛm akɛse no maa Mose na wɔn nso dii nsɛm nketenkete no."},{"book":"2 Mose","chapter":"18","verse":"27","text":"Akyiri no, Mose gyaa nʼase kwan ma ɔkɔɔ ne kurom."}]}