{"data":[{"book":"ΚΑΤΑ ΛΟΥΚΑΝ","chapter":"18","verse":"1","text":"Ἔλεγε δὲ καὶ παραβολὴν αὐτοῖς πρὸς τὸ δεῖν πάντοτε προσεύχεσθαι, καὶ μὴ ἐκκακεῖν,"},{"book":"ΚΑΤΑ ΛΟΥΚΑΝ","chapter":"18","verse":"2","text":"λέγων, Κριτής τις ἦν ἔν τινι πόλει, τὸν Θεὸν μὴ φοβούμενος, καὶ ἄνθρωπον μὴ ἐντρεπόμενος·"},{"book":"ΚΑΤΑ ΛΟΥΚΑΝ","chapter":"18","verse":"3","text":"χήρα 18.3 δὲ ¦ δέ τις El. Er.δὲ ἦν ἐν τῇ πόλει ἐκείνῃ, καὶ ἤρχετο πρὸς αὐτόν, λέγουσα, Ἐκδίκησόν με ἀπὸ τοῦ ἀντιδίκου μου."},{"book":"ΚΑΤΑ ΛΟΥΚΑΝ","chapter":"18","verse":"4","text":"Καὶ οὐκ ἠθέλησεν ἐπὶ χρόνον· μετὰ δὲ ταῦτα εἶπεν ἐν ἑαυτῷ, Εἰ καὶ τὸν Θεὸν οὐ φοβοῦμαι, καὶ ἄνθρωπον οὐκ ἐντρέπομαι·"},{"book":"ΚΑΤΑ ΛΟΥΚΑΝ","chapter":"18","verse":"5","text":"διά γε τὸ παρέχειν μοι κόπον τὴν χήραν ταύτην, ἐκδικήσω αὐτήν, ἵνα μὴ εἰς τέλος ἐρχομένη ὑπωπιάζῃ με."},{"book":"ΚΑΤΑ ΛΟΥΚΑΝ","chapter":"18","verse":"6","text":"Εἶπε δὲ ὁ Κύριος, Ἀκούσατε τί ὁ κριτὴς τῆς ἀδικίας λέγει."},{"book":"ΚΑΤΑ ΛΟΥΚΑΝ","chapter":"18","verse":"7","text":"Ὁ δὲ Θεὸς οὐ μὴ ποιήσει τὴν ἐκδίκησιν τῶν ἐκλεκτῶν αὐτοῦ τῶν βοώντων πρὸς αὐτὸν ἡμέρας καὶ νυκτός, καὶ μακροθυμῶν ἐπ᾿ αὐτοῖς;"},{"book":"ΚΑΤΑ ΛΟΥΚΑΝ","chapter":"18","verse":"8","text":"Λέγω ὑμῖν ὅτι ποιήσει τὴν ἐκδίκησιν αὐτῶν ἐν τάχει. Πλὴν ὁ υἱὸς τοῦ ἀνθρώπου ἐλθὼν ἆρα εὑρήσει τὴν πίστιν ἐπὶ τῆς γῆς;"},{"book":"ΚΑΤΑ ΛΟΥΚΑΝ","chapter":"18","verse":"9","text":"Εἶπε δὲ καὶ πρός τινας τοὺς πεποιθότας ἐφ᾿ ἑαυτοῖς ὅτι εἰσὶ δίκαιοι, καὶ ἐξουθενοῦντας τοὺς λοιπούς, τὴν παραβολὴν ταύτην·"},{"book":"ΚΑΤΑ ΛΟΥΚΑΝ","chapter":"18","verse":"10","text":"Ἄνθρωποι δύο ἀνέβησαν εἰς τὸ ἱερὸν προσεύξασθαι· ὁ εἷς Φαρισαῖος, καὶ ὁ ἕτερος τελώνης."},{"book":"ΚΑΤΑ ΛΟΥΚΑΝ","chapter":"18","verse":"11","text":"Ὁ Φαρισαῖος σταθεὶς πρὸς ἑαυτὸν ταῦτα προσηύχετο, Ὁ Θεός, εὐχαριστῶ σοι ὅτι οὐκ εἰμὶ ὥσπερ οἱ λοιποὶ τῶν ἀνθρώπων, ἅρπαγες, ἄδικοι, μοιχοί, ἢ καὶ ὡς οὗτος ὁ τελώνης."},{"book":"ΚΑΤΑ ΛΟΥΚΑΝ","chapter":"18","verse":"12","text":"Νηστεύω δὶς τοῦ σαββάτου, ἀποδεκατῶ πάντα ὅσα κτῶμαι."},{"book":"ΚΑΤΑ ΛΟΥΚΑΝ","chapter":"18","verse":"13","text":"Καὶ ὁ τελώνης μακρόθεν ἑστὼς οὐκ ἤθελεν οὐδὲ τοὺς ὀφθαλμοὺς εἰς τὸν οὐρανὸν ἐπᾶραι, ἀλλ᾿ ἔτυπτεν εἰς τὸ στῆθος αὐτοῦ, λέγων, Ὁ Θεός, ἱλάσθητί μοι τῷ ἁμαρτωλῷ."},{"book":"ΚΑΤΑ ΛΟΥΚΑΝ","chapter":"18","verse":"14","text":"Λέγω ὑμῖν, κατέβη οὗτος δεδικαιωμένος εἰς τὸν οἶκον αὐτοῦ ἢ ἐκεῖνος· ὅτι πᾶς ὁ ὑψῶν ἑαυτὸν ταπεινωθήσεται, ὁ δὲ ταπεινῶν ἑαυτὸν ὑψωθήσεται."},{"book":"ΚΑΤΑ ΛΟΥΚΑΝ","chapter":"18","verse":"15","text":"Προσέφερον δὲ αὐτῷ καὶ τὰ βρέφη, ἵνα αὐτῶν ἅπτηται· ἰδόντες δὲ οἱ μαθηταὶ ἐπετίμησαν αὐτοῖς."},{"book":"ΚΑΤΑ ΛΟΥΚΑΝ","chapter":"18","verse":"16","text":"Ὁ δὲ Ἰησοῦς προσκαλεσάμενος αὐτὰ εἶπεν, Ἄφετε τὰ παιδία ἔρχεσθαι πρός με, καὶ μὴ κωλύετε αὐτά· τῶν γὰρ τοιούτων ἐστὶν ἡ βασιλεία τοῦ Θεοῦ."},{"book":"ΚΑΤΑ ΛΟΥΚΑΝ","chapter":"18","verse":"17","text":"Ἀμὴν λέγω ὑμῖν, ὃς ἐὰν μὴ δέξηται τὴν βασιλείαν τοῦ Θεοῦ ὡς παιδίον, οὐ μὴ εἰσέλθῃ εἰς αὐτήν."},{"book":"ΚΑΤΑ ΛΟΥΚΑΝ","chapter":"18","verse":"18","text":"Καὶ ἐπηρώτησέ τις αὐτὸν ἄρχων, λέγων, Διδάσκαλε ἀγαθέ, τί ποιήσας ζωὴν αἰώνιον κληρονομήσω;"},{"book":"ΚΑΤΑ ΛΟΥΚΑΝ","chapter":"18","verse":"19","text":"Εἶπε δὲ αὐτῷ ὁ Ἰησοῦς, Τί με λέγεις ἀγαθόν; Οὐδεὶς ἀγαθός, εἰ μὴ εἷς, ὁ Θεός."},{"book":"ΚΑΤΑ ΛΟΥΚΑΝ","chapter":"18","verse":"20","text":"Τὰς ἐντολὰς οἶδας, Μὴ μοιχεύσῃς, μὴ φονεύσῃς, μὴ κλέψῃς, μὴ ψευδομαρτυρήσῃς, τίμα τὸν πατέρα σου καὶ τὴν μητέρα σου."},{"book":"ΚΑΤΑ ΛΟΥΚΑΝ","chapter":"18","verse":"21","text":"Ὁ δὲ εἶπε, Ταῦτα πάντα ἐφυλαξάμην ἐκ νεότητός μου."},{"book":"ΚΑΤΑ ΛΟΥΚΑΝ","chapter":"18","verse":"22","text":"Ἀκούσας δὲ ταῦτα ὁ Ἰησοῦς εἶπεν αὐτῷ, Ἔτι ἕν σοι λείπει· πάντα ὅσα ἔχεις πώλησον, καὶ διάδος πτωχοῖς, καὶ ἕξεις θησαυρὸν ἐν οὐρανῷ· καὶ δεῦρο, ἀκολούθει μοι."},{"book":"ΚΑΤΑ ΛΟΥΚΑΝ","chapter":"18","verse":"23","text":"Ὁ δὲ ἀκούσας ταῦτα περίλυπος ἐγένετο· ἦν γὰρ πλούσιος σφόδρα."},{"book":"ΚΑΤΑ ΛΟΥΚΑΝ","chapter":"18","verse":"24","text":"Ἰδὼν δὲ αὐτὸν ὁ Ἰησοῦς περίλυπον γενόμενον εἶπε, Πῶς δυσκόλως οἱ τὰ χρήματα ἔχοντες εἰσελεύσονται εἰς τὴν βασιλείαν τοῦ Θεοῦ."},{"book":"ΚΑΤΑ ΛΟΥΚΑΝ","chapter":"18","verse":"25","text":"Εὐκοπώτερον γάρ ἐστι κάμηλον διὰ τρυμαλιᾶς ῥαφίδος εἰσελθεῖν, ἢ πλούσιον εἰς τὴν βασιλείαν τοῦ Θεοῦ εἰσελθεῖν."},{"book":"ΚΑΤΑ ΛΟΥΚΑΝ","chapter":"18","verse":"26","text":"Εἶπον δὲ οἱ ἀκούσαντες, Καὶ τίς δύναται σωθῆναι;"},{"book":"ΚΑΤΑ ΛΟΥΚΑΝ","chapter":"18","verse":"27","text":"Ὁ δὲ εἶπε, Τὰ ἀδύνατα παρὰ ἀνθρώποις δυνατά ἐστι παρὰ τῷ Θεῷ."},{"book":"ΚΑΤΑ ΛΟΥΚΑΝ","chapter":"18","verse":"28","text":"Εἶπε δὲ ὁ Πέτρος, Ἰδού, ἡμεῖς ἀφήκαμεν πάντα καὶ ἠκολουθήσαμέν σοι."},{"book":"ΚΑΤΑ ΛΟΥΚΑΝ","chapter":"18","verse":"29","text":"Ὁ δὲ εἶπεν αὐτοῖς, Ἀμὴν λέγω ὑμῖν ὅτι οὐδείς ἐστιν ὃς ἀφῆκεν οἰκίαν, ἢ γονεῖς, ἢ ἀδελφούς, ἢ γυναῖκα, ἢ τέκνα, ἕνεκεν τῆς βασιλείας τοῦ Θεοῦ,"},{"book":"ΚΑΤΑ ΛΟΥΚΑΝ","chapter":"18","verse":"30","text":"ὃς οὐ μὴ ἀπολάβῃ πολλαπλασίονα ἐν τῷ καιρῷ τούτῳ, καὶ ἐν τῷ αἰῶνι τῷ ἐρχομένῳ ζωὴν αἰώνιον."},{"book":"ΚΑΤΑ ΛΟΥΚΑΝ","chapter":"18","verse":"31","text":"Παραλαβὼν δὲ τοὺς δώδεκα, εἶπε πρὸς αὐτούς, Ἰδού, ἀναβαίνομεν εἰς Ἱεροσόλυμα, καὶ τελεσθήσεται πάντα τὰ γεγραμμένα διὰ τῶν προφητῶν τῷ υἱῷ τοῦ ἀνθρώπου."},{"book":"ΚΑΤΑ ΛΟΥΚΑΝ","chapter":"18","verse":"32","text":"Παραδοθήσεται γὰρ τοῖς ἔθνεσι, καὶ ἐμπαιχθήσεται, καὶ ὑβρισθήσεται, καὶ ἐμπτυσθήσεται,"},{"book":"ΚΑΤΑ ΛΟΥΚΑΝ","chapter":"18","verse":"33","text":"καὶ μαστιγώσαντες ἀποκτενοῦσιν αὐτόν· καὶ τῇ ἡμέρᾳ τῇ τρίτῃ ἀναστήσεται."},{"book":"ΚΑΤΑ ΛΟΥΚΑΝ","chapter":"18","verse":"34","text":"Καὶ αὐτοὶ οὐδὲν τούτων συνῆκαν, καὶ ἦν τὸ ῥῆμα τοῦτο κεκρυμμένον ἀπ᾿ αὐτῶν, καὶ οὐκ ἐγίνωσκον τὰ λεγόμενα."},{"book":"ΚΑΤΑ ΛΟΥΚΑΝ","chapter":"18","verse":"35","text":"Ἐγένετο δὲ ἐν τῷ ἐγγίζειν αὐτὸν εἰς Ἰεριχώ, τυφλός τις ἐκάθητο παρὰ τὴν ὁδὸν προσαιτῶν·"},{"book":"ΚΑΤΑ ΛΟΥΚΑΝ","chapter":"18","verse":"36","text":"ἀκούσας δὲ ὄχλου διαπορευομένου, ἐπυνθάνετο τί εἴη τοῦτο."},{"book":"ΚΑΤΑ ΛΟΥΚΑΝ","chapter":"18","verse":"37","text":"Ἀπήγγειλαν δὲ αὐτῷ ὅτι Ἰησοῦς ὁ Ναζωραῖος παρέρχεται."},{"book":"ΚΑΤΑ ΛΟΥΚΑΝ","chapter":"18","verse":"38","text":"Καὶ ἐβόησε, λέγων, Ἰησοῦ, υἱὲ Δαβίδ, ἐλέησόν με."},{"book":"ΚΑΤΑ ΛΟΥΚΑΝ","chapter":"18","verse":"39","text":"Καὶ οἱ προάγοντες ἐπετίμων αὐτῷ ἵνα σιωπήσῃ· αὐτὸς δὲ πολλῷ μᾶλλον ἔκραζεν, Υἱὲ Δαβίδ, ἐλέησόν με."},{"book":"ΚΑΤΑ ΛΟΥΚΑΝ","chapter":"18","verse":"40","text":"Σταθεὶς δὲ ὁ Ἰησοῦς ἐκέλευσεν αὐτὸν ἀχθῆναι πρὸς αὐτόν· ἐγγίσαντος δὲ αὐτοῦ ἐπηρώτησεν αὐτόν,"},{"book":"ΚΑΤΑ ΛΟΥΚΑΝ","chapter":"18","verse":"41","text":"λέγων, Τί σοι θέλεις ποιήσω; Ὁ δὲ εἶπε, Κύριε, ἵνα ἀναβλέψω."},{"book":"ΚΑΤΑ ΛΟΥΚΑΝ","chapter":"18","verse":"42","text":"Καὶ ὁ Ἰησοῦς εἶπεν αὐτῷ, Ἀνάβλεψον· ἡ πίστις σου σέσωκέ σε."},{"book":"ΚΑΤΑ ΛΟΥΚΑΝ","chapter":"18","verse":"43","text":"Καὶ παραχρῆμα ἀνέβλεψε, καὶ ἠκολούθει αὐτῷ, δοξάζων τὸν Θεόν· καὶ πᾶς ὁ λαὸς ἰδὼν ἔδωκεν αἶνον τῷ Θεῷ."}]}