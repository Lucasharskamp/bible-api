{"data":[{"book":"Xɔrɔyana","chapter":"14","verse":"1","text":"Alatala yi a fala Musa xa, a naxa,"},{"book":"Xɔrɔyana","chapter":"14","verse":"2","text":"“A fala Isirayila kaane xa, e xa xɛtɛ, e daaxadeni tɔn Pihahiroti dɛxɔn, Migidoli nun baan tagi. E xa daaxadeni tɔn baan dɛ Baali-Sefɔn yɛtagi."},{"book":"Xɔrɔyana","chapter":"14","verse":"3","text":"Nayi, Firawona a falama nɛn lan Isirayila kaane ma, a naxa, ‘E bata lɔ ayi yamanani, tonbonna e rabilinxi.’"},{"book":"Xɔrɔyana","chapter":"14","verse":"4","text":"N Firawona bɔɲɛni xɔdɔxɔma nɛn, a bira ɛ fɔxɔ ra. Koni n binyen sɔtɔma Firawona nun a ganla birin xɔn ma nɛn, Misiran kaane yi a kolon a n tan nan Alatala ra.” Isirayila kaane yi na liga."},{"book":"Xɔrɔyana","chapter":"14","verse":"5","text":"Misiran Mangan to a mɛ a yamaan bata a gi. Nayi, Firawona nun a bundɔxɔne miriyaan yi maxɛtɛ. E yi a fala, e naxa, “En nanse ligaxi? En bata Isirayila kaane beɲin e xa siga, e mi fa walima en xa sɔnɔn!”"},{"book":"Xɔrɔyana","chapter":"14","verse":"6","text":"Firawona yi a yɛngɛ so wontoroni tɔn, a ganla yi bira a fɔxɔ ra."},{"book":"Xɔrɔyana","chapter":"14","verse":"7","text":"A yi a yɛngɛ so wontoro yɛbaxi kɛmɛ sennin tongo, e nun Misiran wontorone birin. Sofa kuntigine yi ne birin kui."},{"book":"Xɔrɔyana","chapter":"14","verse":"8","text":"Alatala yi Firawona bɔɲɛni xɔdɔxɔ, Misiran Mangana. A yi Isirayila kaane sagatan naxanye yi minima xunna kenli."},{"book":"Xɔrɔyana","chapter":"14","verse":"9","text":"Misiran kaane yi e sagatan, Firawona soone birin nun yɛngɛ so wontorone nun soo ragine, e nun a ganla, e yi Isirayila kaane li malanxi baan dɛ, Pihahiroti binni, Baali-Sefɔn yɛtagi."},{"book":"Xɔrɔyana","chapter":"14","verse":"10","text":"Firawona yi a masoma, Isirayila kaane yi e yɛɛn nasiga, e Misiran kaane to fɛ e fɔxɔ ra. E yi gaxu han! E e xuini te Alatala ma."},{"book":"Xɔrɔyana","chapter":"14","verse":"11","text":"E a fala Musa xa, e naxa, “Nanfera i faxi nxu ra tonbonni, nxu xa fa faxa be? Gaburu mi yi Misiran yi ba? I nanse dɔxi nxu ra i to nxu baxi Misiran yi?"},{"book":"Xɔrɔyana","chapter":"14","verse":"12","text":"Nxu mi ito xan falaxi i xa Misiran yi, ‘A lu nxu xa wali Misiran kaane xa?’ A yi fisa nun nxu xa wali Misiran kaane xa benun nxu xa fa faxa tonbonni.”"},{"book":"Xɔrɔyana","chapter":"14","verse":"13","text":"Musa yi yamaan yabi, a naxa, “Ɛ nama gaxu. Ɛ ɛ raxara, ɛ yi a to Alatala ɛ xunbama kii naxan yi to. Amasɔtɔ ɛ Misiran kaan naxanye toma to, ɛ mi fa ne toma sɔnɔn!"},{"book":"Xɔrɔyana","chapter":"14","verse":"14","text":"Alatala yɛngɛn soma nɛn ɛ xa, ɛ ɛ raxara tun!”"},{"book":"Xɔrɔyana","chapter":"14","verse":"15","text":"Alatala yi a fala Musa xa, a naxa, “Ɛ mɔn n maxandima be nanfera? A fala Isirayila kaane xa, a e xa siga."},{"book":"Xɔrɔyana","chapter":"14","verse":"16","text":"I tan xa i ya dunganni te, i yiini bandun baan xun ma, a xa yitaxun firinna ra, alogo Isirayila kaane xa baani gidi a yixaraxina."},{"book":"Xɔrɔyana","chapter":"14","verse":"17","text":"N tan Misiran kaane bɔɲɛni xɔdɔxɔma nɛn, alogo e xa godo ɛ fɔxɔ ra. N binyen sɔtɔma nɛn Firawona nun a ganla birin xɔn ma, e nun a wontorone nun a soo ragine."},{"book":"Xɔrɔyana","chapter":"14","verse":"18","text":"Misiran kaane a kolonma nɛn a n tan nan Alatala ra. N na nɔ Firawona nun a wontorone nun a soo ragine ra, n binyen sɔtɔma nɛn.”"},{"book":"Xɔrɔyana","chapter":"14","verse":"19","text":"Ala malekan naxan yi tixi Isirayila ganla yɛɛ ra, na yi siga e xanbi ra. Kundaan naxan yi tixi e yɛɛ ra, na yi sa ti e xanbi ra."},{"book":"Xɔrɔyana","chapter":"14","verse":"20","text":"A yi ti Misiran nun Isirayila ganle tagi. Kundaan fɔxɔ kedenna yi dimixi, a fɔxɔ kedenna yi kɔɛni yalanma. Nanara, gali firinne mi yi masoma e bode ra kɔɛɛn birin kui."},{"book":"Xɔrɔyana","chapter":"14","verse":"21","text":"Musa yi a yiini bandun baan xun ma. Na kɔɛɛn birin na, Alatala yi baa igen naxɛtɛ foye gbeen na keli sogetedeni, a yi baani xara. Igen yi bolon."},{"book":"Xɔrɔyana","chapter":"14","verse":"22","text":"Isirayila kaane yi gidi baani xare yireni. Igen yi malanxi alo banxi tunbulunna e yiifanna nun e kɔmɛnna ma."},{"book":"Xɔrɔyana","chapter":"14","verse":"23","text":"Misiran kaane yi e sagatan. Firawona soone birin nun a yɛngɛ so wontorone nun a soo ragine yi bira e fɔxɔ ra baani."},{"book":"Xɔrɔyana","chapter":"14","verse":"24","text":"Subaxa, Alatala yi Misiran ganla mato keli kundaan nun tɛɛ dɛgɛn xun ma, a yi e yifu han!"},{"book":"Xɔrɔyana","chapter":"14","verse":"25","text":"A yi e wontorone sanne ba e bun ma, a yi e sigati raxɔlɔ ayi. Nayi, Misiran kaane yi a fala, e naxa, “En na en gi Isirayila kaane yɛɛ ra, amasɔtɔ Alatala Misiran yɛngɛma e xa.”"},{"book":"Xɔrɔyana","chapter":"14","verse":"26","text":"Alatala yi a fala Musa xa, a naxa, “I yiini bandun baan xun ma alogo igen xa sa Misiran kaane xun ma, e nun e wontorone nun e soo ragine.”"},{"book":"Xɔrɔyana","chapter":"14","verse":"27","text":"Musa yi a yiini bandun baan xun ma. Kuye yibani, baan mɔn yi xɛtɛ a kiini. Misiran kaane yi e gima a famatɔɔn yɛɛ ra, koni Alatala yi e radin baani."},{"book":"Xɔrɔyana","chapter":"14","verse":"28","text":"Igen yi xɛtɛ, a sa wontorone nun soo ragine nun Firawona ganla birin xun ma, naxanye godo baani Isirayila kaane fɔxɔ ra. Hali keden mi lu."},{"book":"Xɔrɔyana","chapter":"14","verse":"29","text":"Koni Isirayila kaane sigan ti nɛn igen xare yireni, igen yi malanxi e yiifanna nun e kɔmɛnna ma."},{"book":"Xɔrɔyana","chapter":"14","verse":"30","text":"Na lɔxɔni, Alatala yi Isirayila xunba Misiran kaane yii. Isirayila yi Misiran kaane binbine to baan dɛ."},{"book":"Xɔrɔyana","chapter":"14","verse":"31","text":"Isirayila kaane to Alatala sɛnbɛ gbeen to Misiran kaane xili ma, yamaan yi gaxu Alatala yɛɛ ra, e la a ra, e nun Musa a walikɛna."}]}