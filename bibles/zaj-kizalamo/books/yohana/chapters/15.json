{"data":[{"book":"YOHANA","chapter":"15","verse":"1","text":"Yesu kawalongela wanahina zake, “Nie iyo mzabibu wa ikweli, na Tataangu iyo imulimi."},{"book":"YOHANA","chapter":"15","verse":"2","text":"Kila tambi dili mgati yangu dilekile kulela, kodikanha. Na kila tambi dilela, kodifagilila giladi ding'ale na kulela ng'hani."},{"book":"YOHANA","chapter":"15","verse":"3","text":"Mweye mwisha kung'alizwa na mafundo ganiwafundize."},{"book":"YOHANA","chapter":"15","verse":"4","text":"Kaleni mgati yangu, na nie nokala mgati yenu. Kamba vija tambi vidileka kulela dihakala diiyeka, kamba hadikalile mumzabibu, vivija na mweye hamdaha kulela kamba hamkalile mgati yangu."},{"book":"YOHANA","chapter":"15","verse":"5","text":"“Nie iyo mzabibu, na mweye mwa matambi. Awo wokala mgati yangu, na nie nihakala mgati yao, wolela ng'hani. Kwavija mweye hamdaha kutenda mbuli yoyose kamba hamkalile mgati yangu nie."},{"book":"YOHANA","chapter":"15","verse":"6","text":"Munhu yoyose yoleka kukala mgati yangu kokwasigwa hanze kamba tambi na kuholola. Matambi kamba gano gokunzanywa na kwasigwa hamoto na kusomigwa."},{"book":"YOHANA","chapter":"15","verse":"7","text":"Kamba muhakala mgati yangu na mbuli zangu zihakala mgati yenu, puleni kinhu chochose kimulonda, mogweleligwa."},{"book":"YOHANA","chapter":"15","verse":"8","text":"Tataangu koyenzigwa mmbuli ino, avija mweye muhalela mujo bwando, na mowa wanahina zangu."},{"book":"YOHANA","chapter":"15","verse":"9","text":"Nie niwanogela mweye kamba Tata viyaninogele nie. Kaleni mdinoge jangu."},{"book":"YOHANA","chapter":"15","verse":"10","text":"Kamba muhazigoga ndagizi zangu, mokala mdinoge jangu, kamba nie vinizigogile ndagizi za Tataangu na kukala mdinoge jake."},{"book":"YOHANA","chapter":"15","verse":"11","text":"“Niwalongela mweye gano giladi deng'ho jangu dikale mgati yenu na deng'ho jenu divikizwe."},{"book":"YOHANA","chapter":"15","verse":"12","text":"Ndagizi yangu iyo ino, ‘Muinogele kamba nie viniwanogele mweye.’"},{"book":"YOHANA","chapter":"15","verse":"13","text":"Haduhu munhu yali na noge kulu kubanza dino, da munhu kuulava ugima wake sama ya wambwiga zake."},{"book":"YOHANA","chapter":"15","verse":"14","text":"Na mweye mowa wambwiga zangu muhatenda gaja ganiwalagiza."},{"book":"YOHANA","chapter":"15","verse":"15","text":"Siwakema mweye watumigwa, kwavija watumigwa hawagatanga gaja goyotenda mkulu wao. Ila nowakema mweye wambwiga, kwavija niwalongela vinhu vose vinivihulike kulawa ha Tata."},{"book":"YOHANA","chapter":"15","verse":"16","text":"Mweye hamunisagule nie, ila nie iyo niwasagule mweye na kuwalagiza mchole mkalele mujo bwando, mujo uja wondaukale milongo yose. Avo Tata kowagwelela chochose chondampule mtwaga jangu."},{"book":"YOHANA","chapter":"15","verse":"17","text":"Avo nowalagiza vino, ‘Muinogele.’ ”"},{"book":"YOHANA","chapter":"15","verse":"18","text":"Yesu kalonga, “Kamba ulumwengu uhawehila, m'vimanye kamba usonga kunihila nie tanhu."},{"book":"YOHANA","chapter":"15","verse":"19","text":"Kamba mweye muhawile wa ulumwengu uno, ulumwengu uhawanogele kamba wanhu zake. Ila niwasagula mweye kulawa muulumwengu, na mweye vumuli si wa ulumwengu uno, kino kicho kilamso ulumwengu uwehila."},{"book":"YOHANA","chapter":"15","verse":"20","text":"Kumbukileni gaja ganiwalongele, ‘Nyakadala hali mkulu kum'banza mtawala wake.’ Kamba wanhu wahanigaza nie, vivija wowagaza na mweye. Kamba wahagagoga mafundo gangu, vivija wogagoga mafundo genu."},{"book":"YOHANA","chapter":"15","verse":"21","text":"Ila wowatendela gano gose sama ya twaga jangu, kwavija hawamtanga ayo yanhumile nie."},{"book":"YOHANA","chapter":"15","verse":"22","text":"Maza sizile kulonga nao, sambiwawe na vilozo. Ila sambisambi wabule cha kuiyalalila m'vilozo vao."},{"book":"YOHANA","chapter":"15","verse":"23","text":"Munhu yoyose yonihila nie vivija komwihila na Tataangu."},{"book":"YOHANA","chapter":"15","verse":"24","text":"Maza sitendile sang'hano zija hazinatendigwa na munhu yoyose mmwao, sambiwawe na vilozo. Ila sambisambi wazona na tose watwihila, nie na Tataangu."},{"book":"YOHANA","chapter":"15","verse":"25","text":"Gano galawilila giladi gavikizwe gaja gandikigwe Mmalagizo gao, golonga, ‘Wanihila bila kilamso.’"},{"book":"YOHANA","chapter":"15","verse":"26","text":"“Vondayeze Ija wa Kuwataza, ayo yondaniwagalile kulawa ha Tata, Loho wa ikweli yolawa ha Tata, kozilonga mbuli zangu nie."},{"book":"YOHANA","chapter":"15","verse":"27","text":"Na mweye vivija molondigwa mzilonge mbuli zangu, kwavija mkala na nie songela haichanduso."}]}