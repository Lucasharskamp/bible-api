{"data":[{"book":"Tavui Leo","chapter":"22","verse":"1","text":"Lo tagugi, he ribi tea, Huqe mo vai lehi na ladohogo noi Ebraham. Mo ware himei lawea move, “Ebraham.” Me i Ebraham mo duvi lawea move, “Neu nge.”"},{"book":"Tavui Leo","chapter":"22","verse":"2","text":"Siu i Huqe Mauri mo veve vena “Ko lai netumu, netumu gategale vohogi Aesak, nge gu lehe garea me goin vano lo vanue Morea. Nain haharagi na vusi lawego. Lo vusi hi goin hure netumu vin vuragi na nom hure bonboni lawe au.”"},{"book":"Tavui Leo","chapter":"22","verse":"3","text":"Lolo robongi siaga lo rani tuegi, i Ebraham mo maraga mo vagararai na bulana donki. Me mo lai na nona hora gairue, mei netune Aesak. Lo tarogi hi nge u tei na avi u tatarise huri na hure bonboni, me nge mo vano huri na ute hi Huqe u horae hurie."},{"book":"Tavui Leo","chapter":"22","verse":"4","text":"Lo rani gaitoligi Ebraham mo leo ta eulu mo lehi na ute hi mala vindiregi."},{"book":"Tavui Leo","chapter":"22","verse":"5","text":"Mo veve lawe na nona tangaloi tabanagi, “Nero tino tau mena donki, nge gamaru mena maresu goro vano tavano, goro galohagi na Huqe Mauri siu gorom tudori lobe miru.”"},{"book":"Tavui Leo","chapter":"22","verse":"6","text":"Ebraham mo wali na gai huri hure bonboni mo taure lui netune Aesak, me i Ebraham mo wali na avi geni mena bue. Tavohe ngere rom vano bubugi,"},{"book":"Tavui Leo","chapter":"22","verse":"7","text":"Aesak mo veve lawe Ebraham, move, “Ei tata.” Ebraham move, “Io netuku.” Mo hui, “?Avi mena gai ngere, nge a sibsib huri na hure bonboni nge logo?”"},{"book":"Tavui Leo","chapter":"22","verse":"8","text":"Ebraham mo duvi move, “Netuku, a Huqe sibona vin bete na sibsib huri na hure bonboni.” Me ngere rom vano bubugi."},{"book":"Tavui Leo","chapter":"22","verse":"9","text":"Lune ngere romo vano dadari lo ute Huqe u vevea lawea, Ebraham mo bulu na vonda gogona taie, me mo tau vurugegi na gai hure bonboni lo ulugi. Me mo vau hi bibi Aesak mo taue lo vonda gogona lo ului gai hure bonboni."},{"book":"Tavui Leo","chapter":"22","verse":"10","text":"Siu mo hahaga vano mo lai na bue huri ve na wehi netune."},{"book":"Tavui Leo","chapter":"22","verse":"11","text":"Nge a Gaihora noi Huqe mo ware dena taetae mo veve vena, “Hei Ebraham! Ebraham!” Me I Ebraham mo duvie move, “Neu nge.”"},{"book":"Tavui Leo","chapter":"22","verse":"12","text":"“Mese singeli na maresu, Mese vai na hava gineu te lawea. Siserigi ngaha, nau ilo huri ve a domi mu u mwamwavi lui Huqe me goin sigigi netumu te dein eu huri netumu gategale hogosie.”"},{"book":"Tavui Leo","chapter":"22","verse":"13","text":"Siu Ebraham mo leo lategi mo lehi na sibsib boegi a hibine u ganga lo rangai gei biti. Me mo vano mo lai vohogi nie me mo wehe mo mate, me mo hurae mo vuragi na nona hure bonboni lo tanoi netune."},{"book":"Tavui Leo","chapter":"22","verse":"14","text":"Me mo tau na henai ute ngehi, “Huqe vin bete.” Hurihi u vomai mo dadari bagataha ram veve, “Na ute aulu lo ului vusi noi Huqe nge vin bete.”"},{"book":"Tavui Leo","chapter":"22","verse":"15","text":"A Gaihora noi Huqe mo ware lawe Ebraham lolo taetae vaga tuegi."},{"book":"Tavui Leo","chapter":"22","verse":"16","text":"Me mo veve lawe Ebraham move, “I Huqe mo veve vena nam hariherigi lo henagu mo huri na noku waratau siaga huri ve nain vei gareagi niko u lawua liu. Netumu gategale vohogi gu bambae, nge goin sigiginie tea, gu rarai ve goin siregi nie vin mate. Huri niko gu vei mwere ngaha,"},{"book":"Tavui Leo","chapter":"22","verse":"17","text":"neu nam waratau siaga lawego, huri ve ngere rain vomai lo tagumu rain sao vin mwere na visiu lolo mahava mena one lo bambai tahi. Ngere rain qaragi na nora tavalui vuro."},{"book":"Tavui Leo","chapter":"22","verse":"18","text":"Me duruhi renetumu, neu nain vei gareagi na sinobu doluegi lo ure lehe, me nain vei gareagi nire ngere rain vomai lo tagumu, huri na doridori gu vei mei eu, mwere hi gu ronghuri na noku leo.”"},{"book":"Tavui Leo","chapter":"22","verse":"19","text":"Siu Ebraham tona Aesak rom vomai lobei na tangaloi hora gairue ngere doluegi ram vano bubugi lolo vanue Bereseba. Siu i Ebraham mo togagi vanue taie hi."}]}