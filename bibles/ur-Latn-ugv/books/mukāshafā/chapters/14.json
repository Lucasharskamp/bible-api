{"data":[{"book":"Mukāshafā","chapter":"14","verse":"1","text":"Phir maiṅ ne dekhā ki Lelā mere sāmne hī Siyyūn ke pahāṛ par khaṛā hai. Us ke sāth 1,44,000 afrād khaṛe the jin ke māthoṅ par us kā aur us ke Bāp kā nām likhā thā."},{"book":"Mukāshafā","chapter":"14","verse":"2","text":"Aur maiṅ ne āsmān se ek aisī āwāz sunī jo kisī baṛe ābshār aur garajte bādaloṅ kī ūṅchī kaṛak kī mānind thī. Yih us āwāz kī mānind thī jo sarod bajāne wāle apne sāzoṅ se nikālte haiṅ."},{"book":"Mukāshafā","chapter":"14","verse":"3","text":"Yih 1,44,000 afrād taḳht, chār jāndāroṅ aur buzurgoṅ ke sāmne khaṛe ek nayā gīt gā rahe the, ek aisā gīt jo sirf wuhī sīkh sake jinheṅ Lele ne zamīn se ḳharīd liyā thā."},{"book":"Mukāshafā","chapter":"14","verse":"4","text":"Yih wuh mard haiṅ jinhoṅ ne apne āp ko ḳhawātīn ke sāth ālūdā nahīṅ kiyā, kyoṅki wuh kuṅwāre haiṅ. Jahāṅ bhī Lelā jātā hai wahāṅ wuh bhī jāte haiṅ. Unheṅ bāqī insānoṅ meṅ se fasal ke pahle phal kī haisiyat se Allāh aur Lele ke lie ḳharīdā gayā hai."},{"book":"Mukāshafā","chapter":"14","verse":"5","text":"Un ke muṅh se kabhī jhūṭ nahīṅ niklā balki wuh be'ilzām haiṅ."},{"book":"Mukāshafā","chapter":"14","verse":"6","text":"Phir maiṅ ne ek aur farishtā dekhā. Wuh mere sar ke ūpar hī hawā meṅ uṛ rahā thā. Us ke pās Allāh kī abadī ḳhushḳhabrī thī tāki wuh use zamīn ke bāshindoṅ yānī har qaum, qabīle, ahl-e-zabān aur ummat ko sunāe."},{"book":"Mukāshafā","chapter":"14","verse":"7","text":"Us ne ūṅchī āwāz se kahā, “Ḳhudā kā ḳhauf mān kar use jalāl do, kyoṅki us kī adālat kā waqt ā gayā hai. Use sijdā karo jis ne āsmānoṅ, zamīn, samundar aur pānī ke chashmoṅ ko ḳhalaq kiyā hai.”"},{"book":"Mukāshafā","chapter":"14","verse":"8","text":"Ek dūsre farishte ne pahle ke pīchhe pīchhe chalte hue kahā, “Wuh gir gayā hai! Hāṅ, azīm Bābal gir gayā hai, jis ne tamām qaumoṅ ko apnī harāmkārī aur mastī kī mai pilāī hai.”"},{"book":"Mukāshafā","chapter":"14","verse":"9","text":"In do farishtoṅ ke pīchhe ek tīsrā farishtā chal rahā thā. Us ne ūṅchī āwāz se kahā, “Jo bhī haiwān aur us ke mujassame ko sijdā kare aur jise bhī us kā nishān apne māthe yā hāth par mil jāe"},{"book":"Mukāshafā","chapter":"14","verse":"10","text":"wuh Allāh ke ġhazab kī mai se piegā, aisī mai jo milāwaṭ ke baġhair hī Allāh ke ġhazab ke pyāle meṅ ḍālī gaī hai. Muqaddas farishtoṅ aur Lele ke huzūr use āg aur gandhak kā azāb sahnā paṛegā."},{"book":"Mukāshafā","chapter":"14","verse":"11","text":"Aur in logoṅ ko satāne wālī yih āg jaltī rahegī, is kā dhuāṅ abad tak chaṛhtā rahegā. Jo haiwān aur us ke mujassame ko sijdā karte haiṅ yā jinhoṅ ne us ke nām kā nishān liyā hai wuh na din, na rāt ko ārām pāeṅge.”"},{"book":"Mukāshafā","chapter":"14","verse":"12","text":"Yahāṅ muqaddasīn ko sābitqadam rahne kī zarūrat hai, unheṅ jo Allāh ke ahkām pūre karte aur Īsā ke wafādār rahte haiṅ."},{"book":"Mukāshafā","chapter":"14","verse":"13","text":"Phir maiṅ ne āsmān se ek āwāz yih kahtī huī sunī, “Likh, mubārak haiṅ wuh murde jo ab se Ḳhudāwand meṅ wafāt pāte haiṅ.”"},{"book":"Mukāshafā","chapter":"14","verse":"14","text":"Phir maiṅ ne ek safed bādal dekhā, aur us par koī baiṭhā thā jo Ibn-e-Ādam kī mānind thā. Us ke sar par sone kā tāj aur hāth meṅ tez darāntī thī."},{"book":"Mukāshafā","chapter":"14","verse":"15","text":"Ek aur farishtā Allāh ke ghar se nikal kar ūṅchī āwāz se pukār kar us se muḳhātib huā jo bādal par baiṭhā thā, “Apnī darāntī le kar fasal kī kaṭāī kar! Kyoṅki fasal kāṭne kā waqt ā gayā hai aur zamīn par kī fasal pak gaī hai.”"},{"book":"Mukāshafā","chapter":"14","verse":"16","text":"Chunāṅche bādal par baiṭhne wāle ne apnī darāntī zamīn par chalāī aur zamīn kī fasal kī kaṭāī huī."},{"book":"Mukāshafā","chapter":"14","verse":"17","text":"Is ke bād ek aur farishtā Allāh ke us ghar se nikal āyā jo āsmān par hai, aur us ke pās bhī tez darāntī thī."},{"book":"Mukāshafā","chapter":"14","verse":"18","text":"Phir ek tīsrā farishtā āyā. Use āg par iḳhtiyār thā. Wuh qurbāngāh se āyā aur ūṅchī āwāz se pukār kar tez darāntī pakaṛe hue farishte se muḳhātib huā, “Apnī tez darāntī le kar zamīn kī angūr kī bel se angūr ke guchchhe jamā kar, kyoṅki us ke angūr pak gae haiṅ.”"},{"book":"Mukāshafā","chapter":"14","verse":"19","text":"Farishte ne zamīn par apnī darāntī chalāī, us ke angūr jamā kie aur unheṅ Allāh ke ġhazab ke us baṛe hauz meṅ phaiṅk diyā jis meṅ angūr kā ras nikālā jātā hai."},{"book":"Mukāshafā","chapter":"14","verse":"20","text":"Yih hauz shahr se bāhar wāqe thā. Us meṅ paṛe angūroṅ ko itnā raundā gayā ki hauz meṅ se ḳhūn bah niklā. Ḳhūn kā yih sailāb 300 kilomīṭar dūr tak pahuṅch gayā aur wuh itnā zyādā thā ki ghoṛoṅ kī lagāmoṅ tak pahuṅch gayā."}]}