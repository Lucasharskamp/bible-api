{"data":[{"book":"Nayohana","chapter":"11","verse":"1","text":"Ntu mmoka eehaniya Lazaro, nnenchi o Bethaniya, aari nreta. Ubethaniya waari ittoko yaakhalha aya Amariamu ni arokoraya Namatha."},{"book":"Nayohana","chapter":"11","verse":"2","text":"Amariamu phi alhe yaahikilhe makhura o unukhelha Athithi mmietoni ni waapoholha ni ikharari chaya. Lazaro, mwanhima aya yayo phi ari nreta."},{"book":"Nayohana","chapter":"11","verse":"3","text":"Paahi yayo manyarokorawe ayo nkayaarweha nttenga wa Yesu, “Thithi, ampwana inyu nnaattuna inyu areta.”"},{"book":"Nayohana","chapter":"11","verse":"4","text":"Yesu eeweke chiicho, nkeera, “Yoyo ureta uyo khunommwiiha nookhwa, nansho wo nlhatu no unthimicha Nlhuku. Anowereiya ikhalhe phi iphiro yo uthimichiya Mwaana a Nlhuku.”"},{"book":"Nayohana","chapter":"11","verse":"5","text":"Yesu ahaattuna Namatha, Amariamu arokoraya ni Nalazaro."},{"book":"Nayohana","chapter":"11","verse":"6","text":"Veewilhe awe nttenga wiira Nalazaro areta, nkaalhokelha vavawo vaari awe vawo wo mahuku melhi tho."},{"book":"Nayohana","chapter":"11","verse":"7","text":"Yamalheke nkeerelha owiittucha awe, “Nirweeke nihokolhieke tho Uyudea!”"},{"book":"Nayohana","chapter":"11","verse":"8","text":"Owiittucha nkayaamwaakhulha, “Owiittuchiha, mahuku vakani tu ahovira toka Ayahudi vaathanana aya uwaatani malhuku ni uwiivani, ni inyu nnothanana urwaa wowo tho?”"},{"book":"Nayohana","chapter":"11","verse":"9","text":"Yesu nkaakhulha, “Isaa cho uthana khachirii khumi ni pilhi? Paahi etu, ntu neeta uthana khanokwakwathuwa, ukhalhawaya nomwalheelhiya ni nthuko wo ilhapo."},{"book":"Nayohana","chapter":"11","verse":"10","text":"Nansho ntu eetaka uhiyu nookwakwathuwa, ukhalhawaya khuuwo nthuko velhaponi.”"},{"book":"Nayohana","chapter":"11","verse":"11","text":"Yesu nkoolhumacha yayo malhove ayo, ni umalhiha eeraka, “Ampwana ihu Nalazaro ahorupa, nansho Miyaano kinokelha waawusha.”"},{"book":"Nayohana","chapter":"11","verse":"12","text":"Owiittucha awe nkayaamwiirelha, “Thithi, akhalhaka ahowiiraka urupa, paahi anolhama.”"},{"book":"Nayohana","chapter":"11","verse":"13","text":"Owiittucha yaanyihera wiira ahowiiraka urupa nkhoveni, nansho Yesu aari ahimiaka wiira Nalazaro ahokhwa."},{"book":"Nayohana","chapter":"11","verse":"14","text":"Yesu nkaahimeria wo uhavitha, “Nalazaro ahokhwa,"},{"book":"Nayohana","chapter":"11","verse":"15","text":"nansho kinootelhiya wo nlhatu ninyu wiira khakaariwo wowo, wiira nrumelhelhe. Paahi etu nngwee nirweeke uwannyaya uwo.”"},{"book":"Nayohana","chapter":"11","verse":"16","text":"Natomaso (eehaniya Nivata) nkayeerelha owiittucha ashikhunanaya wiira, “Nirweeke etu ni hii vamoka ni Owiittuchiha ihu, yakhalhaka ukhwa naakhwaneke vamoka!”"},{"book":"Nayohana","chapter":"11","verse":"17","text":"Yesu vaaphiilhe awe wowo, nkaaphwanya Nalazaro anamanlhe uvithiya nnihiyeni mahuku macheshe avinre."},{"book":"Nayohana","chapter":"11","verse":"18","text":"Ittoko yo Ubethaniya khayaari utayi ni Uyerusalemu, nkwaha wo umalhaka imaili taaru,"},{"book":"Nayohana","chapter":"11","verse":"19","text":"ni Ayahudi enchi yaari anawiilhe u Namatha ni Amariamu uunyikalhachani nookhwa a nhima aya."},{"book":"Nayohana","chapter":"11","verse":"20","text":"Namatha veewilhe aya wiira Yesu aari awaaka, nkayaarwa uumwikamelhani, nansho Amariamu ahalhaka nnupani."},{"book":"Nayohana","chapter":"11","verse":"21","text":"Namatha nkayaamwiirelha Yesu, “Thithi, mwakaari vaa, nhima aka kaakhwa!"},{"book":"Nayohana","chapter":"11","verse":"22","text":"Nansho kihochuwelha wiira hata vano iriyoothe inottuna inyu unlhepelha Nlhuku, nouvahani.”"},{"book":"Nayohana","chapter":"11","verse":"23","text":"Yesu nkeera, “Mwanhima inyu noohihimmwa.”"},{"book":"Nayohana","chapter":"11","verse":"24","text":"Namatha nkayaakhulha, “Kihochuwelha wiira anoohihimmwa nihuku no uhihimushiya attu, nihuku no umalhelha.”"},{"book":"Nayohana","chapter":"11","verse":"25","text":"Yesu nkeerelha, “Miyaano phi nihihimusho ni ukumi. Anokirumelhelha mii anokhalha akumi, anakhwaaka,"},{"book":"Nayohana","chapter":"11","verse":"26","text":"ni kila ntu ri nkumi nokirumelhelha, khanokhwa ngu nnokhalha nkumi mahuku o uhimalha. Chani, nnoorumelhelha yayo?”"},{"book":"Nayohana","chapter":"11","verse":"27","text":"Namatha nkayaakhulha, “Eiyo Thithi! Miyaano kinoorumelhelha wiira inyuva phi Kuristo, Mwaana a Nlhuku, nowa velhaponi.”"},{"book":"Nayohana","chapter":"11","verse":"28","text":"Namatha yamalheke wulhumacha yayo, nkayaarwaa weehanani Amariamu, arokoraya, untemerani, nkayeera, “Owiittuchiha ahowa vaa, anowihanani.”"},{"book":"Nayohana","chapter":"11","verse":"29","text":"Ni ayo yeeweke chiicho, nkayonkwa phiyaru, nkayaamwiikamelha Yesu."},{"book":"Nayohana","chapter":"11","verse":"30","text":"Yesu aari hinaphiya vawani, nansho aari bado wowulhe Namatha waamwiikamenlhe aya."},{"book":"Nayohana","chapter":"11","verse":"31","text":"Paahi etu Ayahudi yaakhanlhe mpaani yaavahaka nrima Amariamu, voonne aya yunkwaka ni ukhuma vathe wo uhipicha, nkayaattwara. Yaanyihera wiira anokelha unihiyeni uwunlhani."},{"book":"Nayohana","chapter":"11","verse":"32","text":"Paahi Amariamu vaaphilhe aya vaari awe Yesu ni umwoona, ahokhoroma, nkayeera, “Thithi, thoko mwakaari vaa, nhima aka kaakhwa!”"},{"book":"Nayohana","chapter":"11","verse":"33","text":"Yesu ooneke Amariamu yunlhaka, ni Ayahudi yaawilhe vamoka ni ayo yunlhaka, nkaakelhiya ikiriri ni ihuzuni munrimani."},{"book":"Nayohana","chapter":"11","verse":"34","text":"Yamalheke nkaakoha, “Mwaavinthe vayi?”"},{"book":"Nayohana","chapter":"11","verse":"35","text":"Yesu nkaamoriha miithori."},{"book":"Nayohana","chapter":"11","verse":"36","text":"Paahi Ayahudi nkayeera, “Mwooneke chinre awe wo unttuna!”"},{"book":"Nayohana","chapter":"11","verse":"37","text":"Nansho attu akina aya nkayeera, “Ahaattukulha miitho attu ohoona, ngati? Chani khoonrie waachiichiha Nalazaro ahikhwe?”"},{"book":"Nayohana","chapter":"11","verse":"38","text":"Yesu aari onlhaka munrimani, nkaarwa unihiyeni, nihiye naari iphaa, ninakhuneelhiye nlhuku nulhupalhe vanlhakoni."},{"book":"Nayohana","chapter":"11","verse":"39","text":"Yesu nkeera, “Nithamihiye nlhuku nno!”"},{"book":"Nayohana","chapter":"11","verse":"40","text":"Yesu nkeerelha, “Chani, khakoohimenrieni wiira mwarumelhelhaka nnowoona nthimicho wa Nlhuku?”"},{"book":"Nayohana","chapter":"11","verse":"41","text":"Nkayaathamiha nlhuku nne. Yesu nkaaweha nchulhu wiirimu, nkeera, “Kihopochera Thithi, ukhalhawaya inyuva nnookiwelhelha."},{"book":"Nayohana","chapter":"11","verse":"42","text":"Kihochuwelha wiira nnookiiwelhelha mahuku onkhaye, nansho kinoolhumacha yayo wo nlhatu na alha attu arii vaa alha, wiira arumelhelhe, wiira inyuva phi kirumme.”"},{"book":"Nayohana","chapter":"11","verse":"43","text":"Yesu amalhiheke wulhumacha yayo, nkeehana wo nlhove nulhupalhe eeraka, “Nalazaro! Nkhume vathe!”"},{"book":"Nayohana","chapter":"11","verse":"44","text":"Nalazaro nkayaakhuma vathe, uno anattukiye isaanda mmietoni ni mmiononi, wiitho unakhuneelhiye. Yesu nkeera, “Mwaathaphulheke, mwaahiyeke arweeke.”"},{"book":"Nayohana","chapter":"11","verse":"45","text":"Paahi Ayahudi enchi yawaachilhe wa Amariamu yooneke cheechiyo chaapannge awe Yesu, nkayanrumelhelha."},{"book":"Nayohana","chapter":"11","verse":"46","text":"Nansho akina aya nkayaarwaa wa Amafarisayo uwaahimeriani mwaha waapannge awe Yesu."},{"book":"Nayohana","chapter":"11","verse":"47","text":"Wo chiichammo etu opochera ishaani olhupalhe ni Amafarisayo nkayaapanga ntemera wo Ibaraza yuulhupalhe, nkayeera, “Niireke chanii? Mwooneke chineera awe wo upanga cho ushangiha!"},{"book":"Nayohana","chapter":"11","verse":"48","text":"Nanhiyaka, kila ntu nonrumelhelha, ni aholhelhi o Urumi anoowa uphomolha Inupa ya Nlhuku ni ukusha ilhapo ihu!”"},{"book":"Nayohana","chapter":"11","verse":"49","text":"Amoka aya, yeehaniya Nakayafa, yaari opochera ishaani olhupalhe yeyo iyaakha iyo, nkeerelhacha, “Mwaattiva khannochuwelha ittu!"},{"book":"Nayohana","chapter":"11","verse":"50","text":"Chani, khannoona wiira nambaya ntu mmoka akhwe wo nlhatu ni attu, ilhapo yonkhaye ihirimeelhihiye?”"},{"book":"Nayohana","chapter":"11","verse":"51","text":"Yayo khayoolhumanche chiicho wo uttuna waya anene, nansho ukhalhawaya yaari opochera ishaani olhupalhe yeyo iyaakha iyo, yaholhohera wiira Yesu nookhwa wo nlhatu no ilhapo aya,"},{"book":"Nayohana","chapter":"11","verse":"52","text":"mena kuhena wo nlhatu na Ayahudi vekha, nansho wo waawiha vamoka ashaana a Nlhuku amwareelhe velhaponi."},{"book":"Nayohana","chapter":"11","verse":"53","text":"Ukhuma nenno nihuku nno etu, aholhelhi Ayahudi yahopanga miruku cho uthanana umwiiva Yesu."},{"book":"Nayohana","chapter":"11","verse":"54","text":"Wo chiichammo etu Yesu kheente tho voonene munlhokoni mwa Ayahudi, nansho nkaathama vavawo nkaarwa waatamenrie uthako, iwani ineehaniya Efuraimu. Nkaakhalha wowo vamoka ni owiittucha awe."},{"book":"Nayohana","chapter":"11","verse":"55","text":"Nihuku na Ayahudi no Pasaka naari ninaatamenrie, ni attu enchi yahorwaa Uyerusalemu wiira ehapihe nihinaaya nihuku nno."},{"book":"Nayohana","chapter":"11","verse":"56","text":"Attu nkayaahalha amwaaviaka Yesu, ni ayo vaathothokanne aya vamoka nnupani Inupa ya Nlhuku, nkayaakohanacha ashineneru, “Ninoona chani mwaatti? Inowooria wiira khanowa usikuukuni, ama noowa?”"},{"book":"Nayohana","chapter":"11","verse":"57","text":"Opochera ishaani olhupalhe ni Amafarisayo nkayaalhehera attu wiira ntu chuwenlhe vakittu vari awe Yesu arwee aahimiachere ni ayo yammare."}]}