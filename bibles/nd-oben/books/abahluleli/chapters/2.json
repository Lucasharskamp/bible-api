{"data":[{"book":"Abahluleli","chapter":"2","verse":"1","text":"Ingilosi kaThixo yahamba isuka eGiligali isiya eBhokhimi yathi, “Ngalikhupha eGibhithe ngaliholela elizweni engafunga ukulinika okhokho benu. Ngathi, ‘Angiyikusephula isivumelwano sami lani,"},{"book":"Abahluleli","chapter":"2","verse":"2","text":"njalo kaliyikwenza isivumelwano labantu balelilizwe, kodwa lizabhidliza ama-alithare abo.’ Kodwa lina kalingilalelanga. Likwenzeleni lokhu na?"},{"book":"Abahluleli","chapter":"2","verse":"3","text":"Ngakho khathesi-ke ngiyalitshela ukuthi angiyikubaxotsha phambi kwenu, bazakuba yizifu kini njalo onkulunkulu babo bazakuba yimijibila kini.”"},{"book":"Abahluleli","chapter":"2","verse":"4","text":"Kwathi ingilosi kaThixo isizikhulumile zonke lezizinto kubo bonke abako-Israyeli, abantu bakhala kakhulu,"},{"book":"Abahluleli","chapter":"2","verse":"5","text":"indawo leyo bayibiza ngokuthi yiBhokhimi. Banikela imihlatshelo kuThixo khonapho."},{"book":"Abahluleli","chapter":"2","verse":"6","text":"Emva kokuba uJoshuwa esebadedele abako-Israyeli, bahamba bayalithatha ilizwe, lowo lalowo endaweni eyilifa lakhe."},{"book":"Abahluleli","chapter":"2","verse":"7","text":"Abantu bamkhonza uThixo ngezinsuku zokuphila kukaJoshuwa labadala kulaye ababesele bephila njalo beyibonile imisebenzi emikhulu uThixo ayeyenzele abako-Israyeli."},{"book":"Abahluleli","chapter":"2","verse":"8","text":"UJoshuwa indodana kaNuni, inceku kaThixo, wafa eseleminyaka elikhulu letshumi."},{"book":"Abahluleli","chapter":"2","verse":"9","text":"Bamngcwaba emhlabeni oyilifa lakhe, eThimnathi-Heresi, elizweni lezintaba lako-Efrayimi, enyakatho kwentaba iGashi."},{"book":"Abahluleli","chapter":"2","verse":"10","text":"Kwathi emva kokuba sonke isizukulwane leso sesiphelile, kwavela esinye isizukulwane esasingamazi uThixo kanye lalokho ayekwenzele abako-Israyeli."},{"book":"Abahluleli","chapter":"2","verse":"11","text":"Lapho-ke abako-Israyeli benza okubi emehlweni kaThixo, bakhonza uBhali."},{"book":"Abahluleli","chapter":"2","verse":"12","text":"Bamdela uThixo, uNkulunkulu waboyise, owayebakhuphe eGibhithe. Balandela njalo bakhonza onkulunkulu abehlukeneyo babantu ababehlala phakathi kwabo. Bamthukuthelisa uThixo"},{"book":"Abahluleli","chapter":"2","verse":"13","text":"ngoba bamdela bakhonza uBhali labo-Ashithorethi."},{"book":"Abahluleli","chapter":"2","verse":"14","text":"Ekubathukutheleleni kwakhe uThixo wabanikela ezandleni zababahlaselayo lababaphangayo. Wabanikela ezitheni zabo ezazibahanqile, ababengasenelisi ukumelana lazo."},{"book":"Abahluleli","chapter":"2","verse":"15","text":"Zonke izikhathi lapho abako-Israyeli bephuma ukuyakulwa, isandla sikaThixo samelana labo ukuba behlulwe, njengokufunga kwakhe kubo. Basebephakathi kohlupho olukhulu."},{"book":"Abahluleli","chapter":"2","verse":"16","text":"Kulapho-ke uThixo abeka khona abahluleli ababahlengayo ezandleni zabaphangi laba."},{"book":"Abahluleli","chapter":"2","verse":"17","text":"Belo kababalalelanga abahluleli babo kodwa baqhubeka bekhonza abanye onkulunkulu. Kabenzanga njengabokhokho babo, kodwa bona baphanga baphuma endleleni oyise ababehambe ngayo, indlela yokulalela imilayo kaThixo."},{"book":"Abahluleli","chapter":"2","verse":"18","text":"Ngasosonke isikhathi lapho uThixo ebabekela khona umahluleli, wayemthungamela umahluleli abahlenge ezandleni zezitha zabo lapho esaphila; ngoba uThixo waba lesihawu kubo lapho bebubula ngaphansi kwalabo ababebancindezele lababebahlukuluza."},{"book":"Abahluleli","chapter":"2","verse":"19","text":"Kodwa lapho umahluleli esefile, abantu babuyela ezindleleni zokuxhwala okwedlula ezaboyise, belandela abanye onkulunkulu, bebasebenzele njalo bebakhonza, besala ukudela izenzo zabo ezimbi lezindlela zobuqholo."},{"book":"Abahluleli","chapter":"2","verse":"20","text":"Ngakho uThixo wamthukuthelela kakhulu u-Israyeli wathi, “Njengoba isizwe lesi sesephule isivumelwano engasimisela okhokho baso njalo kasingilalelanga,"},{"book":"Abahluleli","chapter":"2","verse":"21","text":"kangisayikuxotsha phambi kwaso iloba yisiphi isizwe phakathi kwezatshiywa nguJoshuwa ekufeni kwakhe."},{"book":"Abahluleli","chapter":"2","verse":"22","text":"Ngizasebenzisa zona ukuhlola abako-Israyeli ngibone ukuthi bazayigcina yini indlela kaThixo, bahambe kuyo njengokwenziwa ngokhokho babo.”"},{"book":"Abahluleli","chapter":"2","verse":"23","text":"UThixo wayevumele ukuthi lezozizwe zisale; kazixotshanga masinyane ngokuzinikela ezandleni zikaJoshuwa."}]}