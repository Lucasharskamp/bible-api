{"data":[{"book":"Valoma","chapter":"12","verse":"1","text":"Bahi mmakukulupila avangu, kwa kuva Nnungu àvele na chididi chohe, nangu nìmpembeja mwenu kwa ntima wangu wammalele, lihumyange mwalehu miili yenu kwa Nnungu kuva muchi sadaka ivêle na umi na yanaswe na ya kunkatapalila Nnungu. Na aneyo njo indila ihiu ya kumwabudu Nnungu."},{"book":"Valoma","chapter":"12","verse":"2","text":"Munailondoje kavila mihambo ya chilambo cha maduvano, henga nneke Nnungu ampindikulanye mwenu kwa kudipindikulanya ding'ano dyenu. Anepo njo pamumbehulula kumala lalalembela Nnungu na kukameka lambone na lankatapalila na lààva makamilifu."},{"book":"Valoma","chapter":"12","verse":"3","text":"Kupapatana na inema yaning'ile Nnungu, nìnnyaulila mwenu mmammalele kuva, munu analyone kuva nkulu kupunda chiilembelewa ààve. Henga lapime saana mawaso lenu kupapatana na chipimo cha ing'ulupa yampele Nnungu."},{"book":"Valoma","chapter":"12","verse":"4","text":"Mmili ùvele na dimbandi dyohe, na dimbandi anedyo dikákola madengo ulamo,"},{"book":"Valoma","chapter":"12","verse":"5","text":"na uvila njo chiivele kwetu hwetu, ikànava hwetu ni tuvohe, henga tùjukile mmili umo kwa kulundana kwetu na Kilisto, na kila munu nni imbandi kwa nnyake."},{"book":"Valoma","chapter":"12","verse":"6","text":"Tùvele na dinudyo ditindene-tindêne kupapatana na inema yatwing'ile Nnungu. Apwecheledîle inujo ya unabii, àlembelewa ahumye unabii kupapatana na ing'ulupa yavenayo."},{"book":"Valoma","chapter":"12","verse":"7","text":"Apwecheledîle inudyo ya kuvatumikila vanji, bahi atumike. Na apwecheledîle inudyo ya kuhunda, ahunde."},{"book":"Valoma","chapter":"12","verse":"8","text":"Apwecheledîle inudyo ya kuvatuja vanji mitima, atuje, na apwecheledîle inudyo ya kuhumya, àlembelewa ahumye kwa ntima helele, na apwecheledîle inudyo ya kuvalodya vanu, àlembelewa alodye kwa bidi, na apwecheledîle inudyo ya kuvavikila vanji chididi, àlembelewa atende uchocho akuno wahangalala."},{"book":"Valoma","chapter":"12","verse":"9","text":"Kutamwana kwenu kunààve kwa kulilambilila. Chivenge chinu chohecho chibaya na muchipapate achila chinu chambone."},{"book":"Valoma","chapter":"12","verse":"10","text":"Tamwana mmene kwa mmene kwa itamwi malinga ya vana va litumbo limo. Vatumbyange vanji kwa kuvalongoleja."},{"book":"Valoma","chapter":"12","verse":"11","text":"Munààve mmalemwa mmadengo, ila tumbama kuntumikila Nang'olo kwa mitima yenu yammalele."},{"book":"Valoma","chapter":"12","verse":"12","text":"Lilolelo lyenu lintende muhangalale maduva lammalele, na mmahuvilo lenu, pililila, akuno umulihumya mwalehu kunnyuwa Nnungu."},{"book":"Valoma","chapter":"12","verse":"13","text":"Vayangatange vakúkulupila kwa kuveng'a vitukutuku vivasikikidile, na muvapwechelele vayeni."},{"book":"Valoma","chapter":"12","verse":"14","text":"Nnyuwange Nnungu avabaliki avala vanu vam'banîha mwenu, elo, vayuwilange balaka wala munavalani."},{"book":"Valoma","chapter":"12","verse":"15","text":"Hangalala pamo na vahangalâla. Na kuta pamo na vakûta."},{"book":"Valoma","chapter":"12","verse":"16","text":"Ikalanga kwa amani mmwenu. Munalyone, henga mùùve tayali kukumilana na vanu vakálihululila. Wala munààve mmanu mmakulyona kuva mùnimala kila chinu."},{"book":"Valoma","chapter":"12","verse":"17","text":"Munapindikule lahakalenge kwa kutenda lahakalenge. Tumbama kutenda vitukutuku vyambone pameho pavanu vammalele."},{"book":"Valoma","chapter":"12","verse":"18","text":"Bahi ikàhululika, kwa m'bali wenu ikalanga kwa amani na vanu vammalele."},{"book":"Valoma","chapter":"12","verse":"19","text":"Mmakukulupila avangu unintamwanga, munapindikule lahakalenge kwa kutenda lahakalenge, ila nnekele Nnungu wasa wa kupindikula, kwa kuva Nang'olo Nnungu ànitangola Mmalemba Lanaswe kuva, “Nangu njo mindikula, nangu nguchingupindikule.”"},{"book":"Valoma","chapter":"12","verse":"20","text":"Henga pamo na anelo Malemba Lanaswe làhaula kuva, “Mmongo mwalo akàva na indala, mwing'e chakulya, na akàva na inyota mwing'e medi akimbile. Kwa kuva, ukàtenda uchocho umpalila makala la moto layâka muha muti wake.”"},{"book":"Valoma","chapter":"12","verse":"21","text":"Unalemwe na lahakalenge, ila ulaleme lahakalenge kwa kutenda lambone."}]}