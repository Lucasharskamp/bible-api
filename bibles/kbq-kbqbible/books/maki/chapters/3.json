{"data":[{"book":"Maki","chapter":"3","verse":"1","text":"Mago'ane Jisasi'a osi mono nompi ufregeno, aza stinea nera anampinka mani'ne."},{"book":"Maki","chapter":"3","verse":"2","text":"Hagi vahe'mo'za Jisasi'ma aza stinea ne'ma azeri so'e mani fruhu knazupa hanige'za, keagama Agrira huntesagu zamua antete'za mani'naze."},{"book":"Maki","chapter":"3","verse":"3","text":"Hagi Jisasi'a azama sti'nea ne'mofonku anage hu'ne, Ama vahe'zagamofo zamavuga eme otio!"},{"book":"Maki","chapter":"3","verse":"4","text":"Anante Jisasi'a anage huno zamasami'ne, Mani fruhu knazupa vahe aza hanuna zamo'a kasegefina knare tavutava hugahumpi, havi tavutva hugahune, hifi vahe aza hugahumpi, vahe ahe frigahune? Higeno ke'zamia omane'ne."},{"book":"Maki","chapter":"3","verse":"5","text":"Hagi zamarimpamo hanavetia zanku, arimpa henezmanteno keganti kegama huno nezmageno, asunku huno aza sti'nea nera Kazana rusuto higeno azana rusutegeno, azamo'a so'e hunte'ne."},{"book":"Maki","chapter":"3","verse":"6","text":"Anama hige'za Farisi vahe'mo'za ame hu'za atirami'za Heroti naga'ene Jisasima ahe frisnaza naneke ome huge antahige hu'naze."},{"book":"Maki","chapter":"3","verse":"7","text":"Hagi anampinti Jisasi'ene amage'ma nentaza disaipol naga'mo'za atre'za tinkenarega nevazageno, Galiliti'ene Judiati'enena tusi'a vahe krerfamo'za avaririza vu'naze."},{"book":"Maki","chapter":"3","verse":"8","text":"Jerusalemi kumateti'ene, Itumia kuma Jodani timofo kantu kazigati'ene Tairi kumapinti ene Saidoni kuma agu'afinti'ene tusi'a veamo'za Jisasi'ma hiazamofo kema nentahiza, erihantge'za Agrite omeri atru hu'naze."},{"book":"Maki","chapter":"3","verse":"9","text":"Hagi tusi'a vahe'ma emetruma hazazanku, amage'ma nentaza disaipol naga'agu mago voti retro hunantenkeno veamo'za naretufe'za omeho huno zmasamine."},{"book":"Maki","chapter":"3","verse":"10","text":"Na'ankure rama'a vahezagama zamazeri so'e hu'negu, krima eri'naza vahe'mo'za Jisasima avako hanageno kri zamimo'a atre zamantesiegu oretufe aretufe hu'naze."},{"book":"Maki","chapter":"3","verse":"11","text":"Hagi agru osu havi avamu'mo'za, Jisasi'ma nege'za upri hu'za ranke hu'za, Anumzamofo nemofoge hu'naze."},{"book":"Maki","chapter":"3","verse":"12","text":"Hianagi ana havi avamukura Jisasi'a huhankavetino, Nagra iza'na mani'noe vahera ozmasamiho huno huzmante'ne."},{"book":"Maki","chapter":"3","verse":"13","text":"Hagi Jisasi'a agonarega marerino umaniteno, avesi'nea vaheke zamagi hige'za agra mani'nerega e'naze."},{"book":"Maki","chapter":"3","verse":"14","text":"Azageno 12fu'a aposol namage'ante nagare huno huhampri zmantene. Agrane mani'ne'nageno huzmantesige'za mono kea huama hanagu huhampri nezmanteno,"},{"book":"Maki","chapter":"3","verse":"15","text":"havi avamu'ma huzmante hihamua zami'ne."},{"book":"Maki","chapter":"3","verse":"16","text":"Hagi 12fu'a huhamprizmanteno, Saimoninkura Pita'e huno agi'a antemi'ne,"},{"book":"Maki","chapter":"3","verse":"17","text":"Zebeti mofavre'rarena, Jemisine Joni kizanigura Boaneges'ne, ana agimofona agafa'amo'a mona krafagemofo Mofavre huno znagia ante'ne."},{"book":"Maki","chapter":"3","verse":"18","text":"Hagi Endruki, Filipiki, Vatoromuki, Matiuki Tomasi'e, hanki Arafiasi nemofo agi'a Jemisi'e. Hagi Tatiasiki, mago ne' agi'a Saimoni'a Zelati nagapinti nere."},{"book":"Maki","chapter":"3","verse":"19","text":"Hanki Judasi Isakariotikino, henka'a Jisasima ha' vahe'amokizmi zamazampi komoru huno avrentesige'za ahesaza nere."},{"book":"Maki","chapter":"3","verse":"20","text":"Hagi Jisasi'a kumatega ete vige'za, hakare veamo'za eri hantage'za ome atru hazage'za, Jisasi'ene amage'ma nentaza disaipol naga'mo'za ne'za neknazmia omanene."},{"book":"Maki","chapter":"3","verse":"21","text":"Ana kema naga'amo'za nentahiza avrenaku vu'naze. Na'ankure zamagra'ma zamagesama antahi'zana hago negi nenegahie hu'za hu'naze."},{"book":"Maki","chapter":"3","verse":"22","text":"Hagi Jerusaleti erami'naza kasegere ugagota hu'naza vahe'mo'za anage hu'naze. Belsebuli agu'afi fre'negeno, ugagota havi Avamumofo hanavefi, havi avamura hunente hu'naze."},{"book":"Maki","chapter":"3","verse":"23","text":"Anage nehazageno Jisasi'a nentahino, kehige'za azageno fronka kea anage huno zamasmi'ne, Inankna huno Sata'a, Satana ahenanti tregahie?"},{"book":"Maki","chapter":"3","verse":"24","text":"Hagi mago rankumapi vahe'mo'za refko hu'za ha' orente arente hanu'za oti hanave otigahaze."},{"book":"Maki","chapter":"3","verse":"25","text":"Hagi mago nompi vahe'mo'za refko'ma hu'za ha' orente arente hanu'za, oti hanave otigahaze."},{"book":"Maki","chapter":"3","verse":"26","text":"Hagi Sata'ma otinoma agra'ama ha'ma renenteno, amu'nompinti refko'ma haniana, oti hanave otino vagaregahie."},{"book":"Maki","chapter":"3","verse":"27","text":"Hianagi mago'mo'e huno hanave ne'mofo nompinti kumzafama asenakura, amane vuno musufa ose'neno, ana nera azerino anaki atreteno, anante noma'afinti'zana enerie."},{"book":"Maki","chapter":"3","verse":"28","text":"Tamage hu'na neramasmue, Anumzamo'a vahe'mo'za ana miko kumi'ma hanaza zane huhavizama huntesaza kumira apase zamantegahie."},{"book":"Maki","chapter":"3","verse":"29","text":"Hianagi Ruotge Avamumofo huhaviza huntesimofona, kumi'a eri atre ontesigeno, kumi'amo'a mevava hugahie."},{"book":"Maki","chapter":"3","verse":"30","text":"Na'ankure zamagra hu'za, Jisasi'a agru osuno havi avamu ene mani'ne hu'za hu'naza kegu hu'ne."},{"book":"Maki","chapter":"3","verse":"31","text":"Hagi anante Jisasi nerera'ene aganahe'zane e'za fegi'a eme oti'neza, ome asaminkeno eno hu'za ke huzmante'naze."},{"book":"Maki","chapter":"3","verse":"32","text":"Anante tusi'a vahe'mo'za mani kaginte'nazafi anage hu'za ome asami'naze, antahio, negarera'ene kaganahe'zane kasarahe'za megia mani'ne'za kagriku ke nehaze."},{"book":"Maki","chapter":"3","verse":"33","text":"Hazageno ana kenona'a amanage huno zamasami'ne, Iza'za nagri nenrera'ene naganahe'za mani'naze?"},{"book":"Maki","chapter":"3","verse":"34","text":"Keganti kegama huno manigagi'naza vea nezmageno anage hu'ne, Keho, nenrera'ene naganahe'za ama mani'naze."},{"book":"Maki","chapter":"3","verse":"35","text":"Hagi iza'zo Anumzamofo avesizama amage'ma nentamo'za, nenaganaki nensaroki nenreraki hu'za mani'naze."}]}