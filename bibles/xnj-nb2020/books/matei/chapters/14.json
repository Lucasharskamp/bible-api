{"data":[{"book":"Matei","chapter":"14","verse":"1","text":"Lukumbi lwenulo, chilongosi Helodi ayuwini malovi ga Yesu"},{"book":"Matei","chapter":"14","verse":"2","text":"Kangi, akavajovela vatumisi vaki, “Mundu mwenuyo ndi Yohani Mbatizaji, ayukili ndi muni makakala gachinamtiti gihenga lihengu mugati yaki.”"},{"book":"Matei","chapter":"14","verse":"3","text":"Muni Helodi ndi mweamkamwili Yohani akamkunga pingu na kumsopa muchifungu, ndava ya Helodiya, mdala wa Filipi, mlongo waki."},{"book":"Matei","chapter":"14","verse":"4","text":"Ndava Yohani amjovili Helodi, “Chabwina lepi veve kumgega Helodiya mdala wa mlongo waku!”"},{"book":"Matei","chapter":"14","verse":"5","text":"Helodi aganili kumkoma Yohani, nambu ayogwipi vandu ndava vandu vammanyili Yohani avi Mlota wa Chapanga."},{"book":"Matei","chapter":"14","verse":"6","text":"Hinu paligono la mselebuko wa kuvelekewa Helodi, msikana wa Helodiya akinili palongolo ya vayehe na Helodi ahekili neju."},{"book":"Matei","chapter":"14","verse":"7","text":"Namwene akamjovela kwa chilapu kumpela msikana mwenuyo chindu chochoha cheiyupa."},{"book":"Matei","chapter":"14","verse":"8","text":"Mwene kuni ikohakewa na nyina waki ndi akayupa, “Unipela mutu wa Yohani Mbatizaji mulupalu.”"},{"book":"Matei","chapter":"14","verse":"9","text":"Nkosi akavya ngolongondi, nambu ndava ya chilapu chaki, na vayehe vala veavagongolili pachakulya, alagizi vampelai."},{"book":"Matei","chapter":"14","verse":"10","text":"Hinu, Helodi atumili mundu muchifungu amdumula Yohani mutu."},{"book":"Matei","chapter":"14","verse":"11","text":"Vakavika mutu wa Yohani muchipalu na kumpela msikana yula, namwene akampelekela nyina waki."},{"book":"Matei","chapter":"14","verse":"12","text":"Vawuliwa va Yohani, vakabwela vakatola higa yaki na kuzika. Kangi vakahamba kumjovela Yesu."},{"book":"Matei","chapter":"14","verse":"13","text":"Peamali kuyuwana ago, Yesu akawuka pandu apo na watu, na kuhamba pandu pachiepela, ngamwene. Nambu vandu vakayuwana ndi vakamlanda na magendelu kuhuma kumiji."},{"book":"Matei","chapter":"14","verse":"14","text":"Yesu peahulwiki kubwani, auwene msambi wa vandu, akavahengela lipyana, akavalamisa vatamu voha."},{"book":"Matei","chapter":"14","verse":"15","text":"Payavi kimihi, vawuliwa vaki vakamhambila vakamjovela Yesu, “Pandu apa ndi palugangatu, na lilanga limali kutipama. Hinu uvalaga vandu vahamba muvijiji vakajigulila vyakulya.”"},{"book":"Matei","chapter":"14","verse":"16","text":"Nambu Yesu akavayangula “Viganikiwa lepi kuhamba, mvapela nyenye chakulya.”"},{"book":"Matei","chapter":"14","verse":"17","text":"Nambu vene vakajova, “Tivii na mabumunda mhanu na somba zivili ndu.”"},{"book":"Matei","chapter":"14","verse":"18","text":"Yesu akavajovela, “Muniletelai apa.”"},{"book":"Matei","chapter":"14","verse":"19","text":"Ndi akavajovela vandu vatama mumanyai, na Yesu akatola mabumunda gala mhanu na somba zila zivili, akalolokesa kunani kwa Chapanga, akamsengusa Chapanga. Kangi akagametula mabumunda gala, na kuvapela vawuliwa vaki, navene vakavapela vandu."},{"book":"Matei","chapter":"14","verse":"20","text":"Vandu voha vakalya na kuyukuta. Na vawuliwa vaki vakanonga hipandi yeyisigalili, na kumemesa madengu kumi na gavili."},{"book":"Matei","chapter":"14","verse":"21","text":"Mvalangu wa vandu voha vevalili vavi vagosi elufu mhanu, changavalanga vadala na vana."},{"book":"Matei","chapter":"14","verse":"22","text":"Bahapo Yesu akavalagiza vawuliwa vaki vayingila muwatu, vamlongolela kumwambu ya nyanja lukumbi mwene ilagana na msambi wa vandu."},{"book":"Matei","chapter":"14","verse":"23","text":"Peamali kuvalaga vandu, akakwela kuchitumbi nga mwene kumuyupa Chapanga. Kimihi payahikili Yesu avi mwene ndu penapo,"},{"book":"Matei","chapter":"14","verse":"24","text":"nambu watu wula wamali kuhika pagati ya nyanja, nambu yikakang'wa neju na mtimbunganu wa manji, muni chimbungululu wakang'wayi wiwuya mumbele."},{"book":"Matei","chapter":"14","verse":"25","text":"Hamba kucha payahegalili, Yesu avahambili vawuliwa vaki igenda kwa magendelu panani ya manji."},{"book":"Matei","chapter":"14","verse":"26","text":"Nambu vawuliwa vaki pavamuwene igenda panani ya manji vakavagaya neju, vakajova “Lihoka!” Vakaywanga cha wogohi."},{"book":"Matei","chapter":"14","verse":"27","text":"Bahapo Yesu akalongela nawu, “Mguna, ndi nene mkoto kuyogopa!”"},{"book":"Matei","chapter":"14","verse":"28","text":"Petili akajova, “Bambu ngati chakaka ndi wamwene, nijovela nibwela kwaku nigenda panani ya manji.”"},{"book":"Matei","chapter":"14","verse":"29","text":"Yesu akamyangula, “Ena, bwela.” Hinu ndi Petili akahuluka muwatu wula akagenda panani ya manji, akamhambila Yesu."},{"book":"Matei","chapter":"14","verse":"30","text":"Nambu peuweni mpungu wula, akayogopa, akatumbula kujwigama akavemba kwa lwami, “Bambu unisangulayi!”"},{"book":"Matei","chapter":"14","verse":"31","text":"Penapo, ndi Yesu akatalambula chiwoko chaki na akamkamula akamjovela, “Veve mweusadika padebe! Ndava kyani uvi na mtahu?”"},{"book":"Matei","chapter":"14","verse":"32","text":"Ndi akayingila muwatu, na mpungu ukaguna."},{"book":"Matei","chapter":"14","verse":"33","text":"Voha vevavi muwatu vamfugamili, vakajova, “Chakaka veve ndi Mwana wa Chapanga.”"},{"book":"Matei","chapter":"14","verse":"34","text":"Vakakupuka nyanja vakahika mulima wa ku Genezaleti."},{"book":"Matei","chapter":"14","verse":"35","text":"Vandu pevammanyili Yesu, vakadandasa malovi pandu pala poha. Kangi vakamletela vatamu voha,"},{"book":"Matei","chapter":"14","verse":"36","text":"vakamuyupa neju avayidakila vapamisa ndu lugunyilu lwa nyula yaki. Na voha vevapamisi valamili."}]}