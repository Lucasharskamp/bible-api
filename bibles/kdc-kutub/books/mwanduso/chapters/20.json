{"data":[{"book":"Mwanduso","chapter":"20","verse":"1","text":"Kulawa Mamule, Abulahamu kafunga mwanza kachola mwiisi ya Negebu, keka ukazi wake hagati ya Kadeshi na Shuli. Abaho kakala kidogo ako Gelali."},{"book":"Mwanduso","chapter":"20","verse":"2","text":"Ako kawalongela wanhu kamba Sala kakala lumbu jake. Avo mndewa Abimeleki wa Gelali kamsola Sala."},{"book":"Mwanduso","chapter":"20","verse":"3","text":"Lakini ikilo Mndewa Imulungu kamulawila Abimeleki mwiinzozi, kamulongela, “Gweye kofa kwavija mtwanzi yuumsolile kasoligwa.”"},{"book":"Mwanduso","chapter":"20","verse":"4","text":"Lakini Abimeleki kakala yang'hali hanawasa na Sala bule, avo kalonga, “Vino Mndewa, kowakoma wanhu welibule gehile?"},{"book":"Mwanduso","chapter":"20","verse":"5","text":"Abulahamu mwenyego iyo yalongile kamba Sala kakala lumbu jake na Sala vivija kalonga Abulahamu kakala lumbu jake. Niye nhenda avo moyo kwatu! Sitendile dihile bule.”"},{"book":"Mwanduso","chapter":"20","verse":"6","text":"Mwiinzozi ayo, Imulungu kamulongela, “Ona, nojuwa viutendile vivo kukala moyo kwatu, na niye iyo nikutendile sikuutende nzambi, lekaavo nikugomesa sikuuwase nayo mtwanzi ayo."},{"book":"Mwanduso","chapter":"20","verse":"7","text":"Sambi mbweze mtwanzi ayo kwa mkasano wake. Abulahamu ni mtula ndagu wangu, avo kokupulila sambi ufe. Lakini kamba humbweza bule, nokuzuma, gweye na wanhu zako wose mofa.”"},{"book":"Mwanduso","chapter":"20","verse":"8","text":"Avo, imitondo yake, Abimeleki kawakema wasang'hanaji zake wose na kuwapetela viyalotile, na wao wadumba ng'hani."},{"book":"Mwanduso","chapter":"20","verse":"9","text":"Abaho Abimeleki kamkema Abulahamu, kamuuza, “Gweye, kunhendela choni? Nikutenda choni mbaka kutenda toneke tubananga niye na wanhu wa undewa wangu? Kuduhu munhu yotenda viunhendele gweye.”"},{"book":"Mwanduso","chapter":"20","verse":"10","text":"Abimeleki kamuuza Abulahamu, “Vino, kilamuso cha kutenda vino choni?”"},{"book":"Mwanduso","chapter":"20","verse":"11","text":"Abulahamu kamwidika, “Niye nigesa kuwa hanhu hano kuduhu munhu yomdumba Imulungu, avo wahang'homile ili wamsole mwehe wangu."},{"book":"Mwanduso","chapter":"20","verse":"12","text":"Ukweli heyo ni lumbu jangu, tuleleka tata imoja kila imoja na mamake, lekaavo nimsola."},{"book":"Mwanduso","chapter":"20","verse":"13","text":"Avo Imulungu viyanhendile ndeke ng'anda ya tatangu na kuchola isi ya kutali, nimulongela mwehe wangu, ‘Kulagusa unogelwa wako kumwangu, kokose konda tuchole, walongele wanhu niye na lumbu jako.’ ”"},{"book":"Mwanduso","chapter":"20","verse":"14","text":"Abaho Abimeleki kambwezela Abulahamu imwehe Sala, kamgwaa na ng'hondolo, ng'ombe na watumwa wa kimbigalo na wa kitwanzi."},{"book":"Mwanduso","chapter":"20","verse":"15","text":"Abimeleki kamulongela Abulahamu, “Lola, isi yose ino yangu, kala kokose kuulonda.”"},{"book":"Mwanduso","chapter":"20","verse":"16","text":"Abaho kamulongela Sala, “Nomgwaa lumbu jako magana kwa magana ga sente ili kulagusa kwa wanhu zako kamba gweye kwabule ubananzi, kila munhu kojuwa kamba hutendile mbuli yoyose ihile.”"},{"book":"Mwanduso","chapter":"20","verse":"17","text":"Abaho Abulahamu kampula Imulungu, nayo kamuhonya Abimeleki na mwehe wake na watumwa zake wa kitwanzi avo wadaha kulela wana kabili,"},{"book":"Mwanduso","chapter":"20","verse":"18","text":"kwavija Mndewa Imulungu kakala yawatendile watwanzi wose mng'anda ya Abimeleki sikuwalele wana mbuli ya Sala."}]}