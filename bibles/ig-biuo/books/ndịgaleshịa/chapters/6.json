{"data":[{"book":"Ndị Galeshịa","chapter":"6","verse":"1","text":"Ụmụnna m, ọ bụrụ na-anwude onye ọbụla dabara na mmehie, unu onwe unu bụ ndị Mmụọ na-achị kwesiri iji mmụọ nke ịdị nwayọọ na obi dị umeala nyere onye ahụ aka, ime ka ọ gazie nʼezi ụzọ. Ma lezienụ onwe unu anya, onye ọbụla nʼime unu, nʼihi na a pụrụ ịnwakwa unu."},{"book":"Ndị Galeshịa","chapter":"6","verse":"2","text":"Na-eburịtanụ nsogbu dịrị ibe unu, ma site nʼotu a ka unu nwee ike debezuo iwu Kraịst."},{"book":"Ndị Galeshịa","chapter":"6","verse":"3","text":"Ọ bụrụ na onye ọbụla na-eche na o nwere ihe ya bụ mgbe o nweghị ihe ọ bụ, onye ahụ na-eduhie onwe ya ụzọ."},{"book":"Ndị Galeshịa","chapter":"6","verse":"4","text":"Ka onye ọbụla nyocha ọrụ ya, ma ọ bụrụ na ọrụ ya dị mma, mgbe ahụ ka ọ ga-enwe ihe ịnya isi nʼime onwe ya na-abụghị nʼebe ọrụ onye ọzọ dị."},{"book":"Ndị Galeshịa","chapter":"6","verse":"5","text":"Nʼihi na onye ọbụla ga-ebu ibu nke dịịrị ya."},{"book":"Ndị Galeshịa","chapter":"6","verse":"6","text":"Ka onye a na-akụziri okwu ahụ jisie ike ka ya na onye nkuzi ya na-ekekọ ezi ihe niile."},{"book":"Ndị Galeshịa","chapter":"6","verse":"7","text":"Unu ekwela ka e duhie unu, nʼihi na mmadụ ọbụla apụghị ịkwa Chineke emo. Mkpụrụ ọbụla mmadụ kụrụ ka ọ na-aghọrọ."},{"book":"Ndị Galeshịa","chapter":"6","verse":"8","text":"Ọ bụrụ na mmadụ akụọ mkpụrụ nke anụ ahụ, ọ ga-esikwa nʼanụ ahụ ghọta mmebi, ma ọ bụrụ na mmadụ akụọ mkpụrụ nke Mmụọ, ọ ga-esitekwa na Mmụọ ghọta ndụ ebighị ebi."},{"book":"Ndị Galeshịa","chapter":"6","verse":"9","text":"Ya mere, ka ike ghara ịgwụ anyị ime ihe ọma. Nʼihi na mgbe e mesiri, mgbe oge ya ruru, anyị ga-eweta ngọzị dị ukwuu dị ka ihe ubi, ma ọ bụrụ na anyị adaghị mba."},{"book":"Ndị Galeshịa","chapter":"6","verse":"10","text":"Nʼihi nke a, mgbe anyị nwere oghere ka anyị na-emere mmadụ niile ihe ọma, ọkachasị nʼebe ndị ezinaụlọ nke okwukwe anyị nọ."},{"book":"Ndị Galeshịa","chapter":"6","verse":"11","text":"Leenu otu mkpụrụ akwụkwọ m ji aka m dee nʼakwụkwọ ozi a si gbaa okpotokpo."},{"book":"Ndị Galeshịa","chapter":"6","verse":"12","text":"Ọ bụ ndị na-achọ ka a hụ ha nʼanụ ahụ, bụ ndị ga-amanye unu ka e bie unu ugwu, naanị ihe ha ji eme otu a bụ ka a ghara ịkpagbu ha nʼihi obe Kraịst."},{"book":"Ndị Galeshịa","chapter":"6","verse":"13","text":"Ọ bụladị ndị kwere ka e bie ha ugwu, anaghị edebe iwu, kama ha chọrọ ka e bie unu ugwu ka ha nwee ike jiri ya nyaa isi nʼanụ ahụ."},{"book":"Ndị Galeshịa","chapter":"6","verse":"14","text":"Ka m gharakwa ịnya isi nʼihe ọbụla karịakwa nʼobe Onyenwe anyị Jisọs Kraịst. Nke e sitere na ya kpọgbuo ụwa nʼebe m nọ, ma kpọgbukwaa mụ onwe m nʼebe ụwa nọ."},{"book":"Ndị Galeshịa","chapter":"6","verse":"15","text":"Obibi ugwu abụghị ihe, ebighị ugwu abụghịkwa ihe, kama ị bụ onye e kere ọhụrụ bụ ihe dị mkpa."},{"book":"Ndị Galeshịa","chapter":"6","verse":"16","text":"Ka udo na ebere dịnyere ndị niile na-ebi ndụ ha nʼusoro a, dakwasịkwa unu Izrel nke Chineke."},{"book":"Ndị Galeshịa","chapter":"6","verse":"17","text":"Site ugbu a gaa nʼihu, achọghị m ka onye ọbụla nye ndụ m nsogbu, nʼihi na-ebu m apa nke Jisọs nʼahụ m."},{"book":"Ndị Galeshịa","chapter":"6","verse":"18","text":"Ụmụnna m, ka amara Onyenwe anyị Jisọs Kraịst dịnyere mmụọ unu. Amen."}]}