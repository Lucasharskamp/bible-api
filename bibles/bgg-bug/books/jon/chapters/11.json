{"data":[{"book":"Jon","chapter":"11","verse":"1","text":"Lazaras beng pha bran jia Bethany hà rai muii pha ji yi rad. Ji pha thawun Bethany ne Mery nane ai khuii Martha rai muii pha ji ro."},{"book":"Jon","chapter":"11","verse":"2","text":"(Ji pha Mery beng pha ji ne rem no pha ji è Ithong lai shii shun srane khajiang rek ne sad phi pha ji ro; chiih-è rad pha ji ne ai buphuii Lazaras ji ro.)"},{"book":"Jon","chapter":"11","verse":"3","text":"Lazaras ro amuii è Isu shii mua thoh ge, “Ithong, naro bushun ijak ne rad muii ro.”"},{"book":"Jon","chapter":"11","verse":"4","text":"Isu è ji yoi mage shii, ai è yao, “Lazaras murad jine iy sapho asi ro; hì rey pha ji ne Hamangkhung-aphuii shii biisiie doh yi pha ji rey ro. Hì pha blia è Hamangkhung-aphuii pha Dufuii shii bo biisiie mua ruii phro.”"},{"book":"Jon","chapter":"11","verse":"5","text":"Isu è Martha nane ikhuii chiih-è Lazaras shii miie rek."},{"book":"Jon","chapter":"11","verse":"6","text":"Ai ne Lazaras rad pha mua ji yoi magungde ai ne thiisa hà danyi rai din marui."},{"book":"Jon","chapter":"11","verse":"7","text":"Chiihphado è ai è awai samoy shii yao, “Cho gethek ne Judea hà iidoh dun sha rai haro.”"},{"book":"Jon","chapter":"11","verse":"8","text":"Chiihphado shii samoy è yao, “Masdo,” “Ìujia inai pha ibi shii ai è nathek shii lubao rek ne chao pha rek; jimagunde thiisa hà dun din pha phak ne bey?”"},{"book":"Jon","chapter":"11","verse":"9","text":"Isu è chang, “Nathek jia shii ishak snanyi oi chak bey? Ji-è hanyie magunde hanai bo hà lua arone khuchung de akham phro, chiih-è ai ne sohjambling pha muchuang ji doh ruii phro."},{"book":"Jon","chapter":"11","verse":"10","text":"Jishii ai ne habiu hà lua arone kham dun phro, nyieliieshii aishii ne muchuang oi ro.”"},{"book":"Jon","chapter":"11","verse":"11","text":"Isu è ji è yao srane dinne yao, “Gu ijak Lazaras ne men dun ro, jimagungde gune wuii srane aishii sieng din yi pha ro.”"},{"book":"Jon","chapter":"11","verse":"12","text":"Samoythek è chang, Ithong, “Ai men mua arone, ai ne wie rey din ruii phro.”"},{"book":"Jon","chapter":"11","verse":"13","text":"Ji ne Isu è Lazaras iy dun pha ji yao, jimagungde ithek mugao yi izai men pha ji gao."},{"book":"Jon","chapter":"11","verse":"14","text":"Isu è ithek shii wie yao, Lazaras ne iyjong dun ro,"},{"book":"Jon","chapter":"11","verse":"15","text":"jishii gu nathek chiang gune bajo sang ro jiè gune ai rog shii oi ro, jiè nathek ne migi now ruii phro. Ji-è cho gethek ne aishii wuii sha rai haro."},{"book":"Jon","chapter":"11","verse":"16","text":"Thomas (Iwen rone ho muii pha ji) è awai ijak samoythek shii yao, “Cho gethek de zab Masdo rog shii wuii sha rai, chiihphado gethek de ai rog shii nya-iy mua gieng!”"},{"book":"Jon","chapter":"11","verse":"17","text":"Isu sha hà wuii thog shii, ai è Lazaras iy ne wieng pha dawi rey sha pha doh."},{"book":"Jon","chapter":"11","verse":"18","text":"Bethany yi Jerusalem è labiang uom athog ro,"},{"book":"Jon","chapter":"11","verse":"19","text":"Judeanthek Lazaras iy muii pha bumuii Martha nane Mery shii lumuii hà azo yi pha rek phi pha wuii thog ruii."},{"book":"Jon","chapter":"11","verse":"20","text":"Martha è Isu wuiiramuii pha yoi mage shii, ai Isu shii si pha fuang hà wuii dun, jimagungde Mery ne hò iliing hà rai iang."},{"book":"Jon","chapter":"11","verse":"21","text":"Martha è Isu shii yao, “Ithong, na ne ichiih shii um iang arone, guro buphuii ne a-iy ba iwa!"},{"book":"Jon","chapter":"11","verse":"22","text":"Jishii gune thieg thuh shii magungde na è Hamangkhung-aphuii shii ai chiang nyie lia magungde ai ne na shii phi ruii phro.”"},{"book":"Jon","chapter":"11","verse":"23","text":"Isu è Martha shii yao, “Naro buphuii ne dinne hòi ruii phro.”"},{"book":"Jon","chapter":"11","verse":"24","text":"Ai è chang, “Gune thieg,” “Ai ne iidohhè pha inai shii ne dinne chai hòi ruii phro.”"},{"book":"Jon","chapter":"11","verse":"25","text":"Isu è Martha shii yao, gune hòi pha ji nane chai ji ro. Hanyie è gu shii migi rek arone ai ne iy dun magungde ai ne sieng din ruii phro;"},{"book":"Jon","chapter":"11","verse":"26","text":"chiih-è hanyie gu rog rai ne gu shii migi now arone khuchung de a-iy phro. Nathek de jishii migi now bey?"},{"book":"Jon","chapter":"11","verse":"27","text":"Ai-è chang, Ithong! “Ji chak ro.” “Gune na shii migi rek phro na ne Masi ro, Hamangkhung-aphuii pha Dufuii hanyie è ichiih sohjambling shii wuiiramuii pha ji ro.”"},{"book":"Jon","chapter":"11","verse":"28","text":"Martha è ji yao ched pha iidoh shii, iidoh wuii ne ai ikhuii Mery shii de ug ne ho srane yao, “Masdo ne ichiih shii um ro,” “Chiih-è ai è na shii sai ramuii ro.”"},{"book":"Jon","chapter":"11","verse":"29","text":"Mery è ji yoi mage shii, jai srane aishii si pha khthiie fuang hà wuii dun."},{"book":"Jon","chapter":"11","verse":"30","text":"(Isu ne ji pha thiig shii athog ba, ai ne Martha è wuii si pha ithua shii ba.)"},{"book":"Jon","chapter":"11","verse":"31","text":"Mery fuang hà khia mage shii aishii nong gieng pha bran de Mery rog fuang khia gieng. Ithek è now shii ai ne wieng hà choh wuii ara è now ro."},{"book":"Jon","chapter":"11","verse":"32","text":"Mery Isu moe shii wuii thog srane, Isu shii nyadoh dang shii, ai è Isu lai moe shii bam yao, “Ithong,” “Nathek ichiih shii um arone, gu buphuii ne a-iy ba iwa!”"},{"book":"Jon","chapter":"11","verse":"33","text":"Isu è ai cho pha doh, chiih-è aishii riig shii ai rog shii um pha bran de cho ramuii; jiè ai lubu shii thoh ne ai de bajo zodun."},{"book":"Jon","chapter":"11","verse":"34","text":"Ai è ithek shii sai, “Nathek è aishii khi hà wieng muii phlei?”"},{"book":"Jon","chapter":"11","verse":"35","text":"Isu è cho."},{"book":"Jon","chapter":"11","verse":"36","text":"Bran è yao, “Riig mage bo ai ne aishii bajo miie rek ara!”"},{"book":"Jon","chapter":"11","verse":"37","text":"Jishii giak bran è yao, “Ai ne miegthi pha bran shii Miegthi yi bey? Ai ne Lazaras shii a-iy yi pha de arek mua bey?”"},{"book":"Jon","chapter":"11","verse":"38","text":"Din ne, Isu bajo zo srane wieng hà wuii dun, ji pha wieng pha wog icho shii ne lubao kheb ne um."},{"book":"Jon","chapter":"11","verse":"39","text":"Isu è yung, “lubao ji hong mage bo!” Iy dun pha bran pha bumuii Martha è chang, “Ithong, thiisa hà ne bajo shong now ruii phro. Ai wieng pha ne dawi rey sha ro!”"},{"book":"Jon","chapter":"11","verse":"40","text":"Isu è aishii yao, “Na ne migi rek arone na ne Hamangkhung-aphuii pha biisiie doh ruii phrone gu è na shii ayao ba bey?”"},{"book":"Jon","chapter":"11","verse":"41","text":"Ai è lubao shii ne reng mage. Isu è laziung hù ne yao, Aphuii, “Gune na shii laso phi, nyieliieshii na è gu shii nuii phi."},{"book":"Jon","chapter":"11","verse":"42","text":"Gune thieg nathek ne idang gu shii nuii phi, Jishii gune ichiih pha bran chiang yao phro chiih-è gu shii de na mutho rone ithek de migi rek ruii phro.”"},{"book":"Jon","chapter":"11","verse":"43","text":"Ji pha iidoh shii, ai è gang è ziak srane ho, “Lazaras, fuang hà khia mage bo!”"},{"book":"Jon","chapter":"11","verse":"44","text":"Ai è fuang khia ruii shii, ai wad ai lai ai mizia shii wieng pha yung è jiang ne um. Isu è aishii yao, “Aishii sey mage bo,” “Chiih-è dun yi bo.”"},{"book":"Jon","chapter":"11","verse":"45","text":"Mery shii wuii pha bran bajo è Isu mirek ji doh ne, ithek aishii migi rek."},{"book":"Jon","chapter":"11","verse":"46","text":"Jishii giak bran è Pharisithek rog khid din srane, Isu mirek pha miyao ji yao."},{"book":"Jon","chapter":"11","verse":"47","text":"Ji-è Pharisithek nane boh phabithek laimiang shii si srane yao, “Gathek nyie khi-èrek sha pha lei? Riig mage bo hì pha bajo buangthek pha blia hì pha bran mirek ro!"},{"book":"Jon","chapter":"11","verse":"48","text":"Gethek è aishii ji riig ne thoh muii arone, zab pha bran ne aishii migi rek dun phro, chiih-è Roman pha riichaithek ne gethek shii buii blia rek srane Misiahò nane gethek bran shii ne mua maphi phro!”"},{"book":"Jon","chapter":"11","verse":"49","text":"Ithek è jia, ji pha idam shii Kho Phabi Khaiphas beng pha è yao, na ne khama pha bi-ìe ro!"},{"book":"Jon","chapter":"11","verse":"50","text":"Na hì anow bey na shii ne hì wie liak phro gai pha bran chiih-è, zab pha bran shii mua liak shii ne bran jia iy liak ji wie ba phro."},{"book":"Jon","chapter":"11","verse":"51","text":"Hì pha miyao yi ai è awai lum ne ayao; nyieliieshii, ji pha idam shii ai yi Kho Phabi, awai è riig Isu ne Jew pha bran chiang è iy ruii phro,"},{"book":"Jon","chapter":"11","verse":"52","text":"Chiih-è Jew shii asi bie pha, jimagungde Hamangkhung-aphuii pha bran shii dayiingdayang rek muii pha siu shii de dinne ò shii khrab pha ro."},{"book":"Jon","chapter":"11","verse":"53","text":"Ji pha iidoh è Jewish pha riichaithek è Isu shii ua pha nyuak rek."},{"book":"Jon","chapter":"11","verse":"54","text":"Ji-è Isu Judea hà ug ne lua, chiih-è ji pha ithua thoh marui srane balimuang moe Ephraim beng pha thawun hà dun srane, thiisa hà samoy rog hà raidun."},{"book":"Jon","chapter":"11","verse":"55","text":"Chiih-è Hiìadun Sai pha ishak nui rey sha mage shii, branthek soh re-è Jerusalem hà wuii ne Sai pha ibi shii zen pha muhui sang rekwuii phro."},{"book":"Jon","chapter":"11","verse":"56","text":"Ai yi Isu shii riig ramuii, chiih-è ai Misiahò shii khrab, ai è awaithek chung sai rai, “Na nyie ro è now lei? Zai ai ne Sai pha inai shii awuii ruii habey? Asi ai wuii ruii habey?”"},{"book":"Jon","chapter":"11","verse":"57","text":"Phabi bohthek nane Pharisithek è yung srane ruii hanyie magungde Isu khi hà um pha ji thieg arone, gathek shii phosro bo, jiè ithek ne aishii zum mua yi pha ji rek."}]}