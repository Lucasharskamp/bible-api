{"data":[{"book":"1 Salātīn","chapter":"17","verse":"1","text":"Ek din Iliyās Nabī ne jo Jiliyād ke shahr Tishbī kā thā Aḳhiyab Bādshāh se kahā, “Rab Isrāīl ke Ḳhudā kī qasam jis kī ḳhidmat maiṅ kartā hūṅ, āne wāle sāloṅ meṅ na os, na bārish paṛegī jab tak maiṅ na kahūṅ.”"},{"book":"1 Salātīn","chapter":"17","verse":"2","text":"Phir Rab ne Iliyās se kahā,"},{"book":"1 Salātīn","chapter":"17","verse":"3","text":"“Yahāṅ se chalā jā! Mashriq kī taraf safr karke Wādī-e-Karīt meṅ chhup jā jis kī nadī Dariyā-e-Yardan meṅ bahtī hai."},{"book":"1 Salātīn","chapter":"17","verse":"4","text":"Pānī tū nadī se pī saktā hai, aur maiṅ ne kawwoṅ ko tujhe wahāṅ khānā khilāne kā hukm diyā hai.”"},{"book":"1 Salātīn","chapter":"17","verse":"5","text":"Iliyās Rab kī sun kar rawānā huā aur Wādī-e-Karīt meṅ rahne lagā jis kī nadī Dariyā-e-Yardan meṅ bahtī hai."},{"book":"1 Salātīn","chapter":"17","verse":"6","text":"Subh-o-shām kawwe use roṭī aur gosht pahuṅchāte rahe, aur pānī wuh nadī se pītā thā."},{"book":"1 Salātīn","chapter":"17","verse":"7","text":"Is pūre arse meṅ bārish na huī, is lie nadī āhistā āhistā sūkh gaī. Jab us kā pānī bilkul ḳhatm ho gayā"},{"book":"1 Salātīn","chapter":"17","verse":"8","text":"to Rab dubārā Iliyās se hamkalām huā,"},{"book":"1 Salātīn","chapter":"17","verse":"9","text":"“Yahāṅ se rawānā ho kar Saidā ke shahr Sārpat meṅ jā bas. Maiṅ ne wahāṅ kī ek bewā ko tujhe khānā khilāne kā hukm diyā hai.”"},{"book":"1 Salātīn","chapter":"17","verse":"10","text":"Chunāṅche Iliyās Sārpat ke lie rawānā huā."},{"book":"1 Salātīn","chapter":"17","verse":"11","text":"Wuh abhī pānī lāne jā rahī thī ki Iliyās ne us ke pīchhe āwāz de kar kahā, “Mere lie roṭī kā ṭukṛā bhī lānā!”"},{"book":"1 Salātīn","chapter":"17","verse":"12","text":"Yih sun kar bewā ruk gaī aur bolī, “Rab āp ke Ḳhudā kī qasam, mere pās kuchh nahīṅ hai. Bas, ek bartan meṅ muṭṭhī-bhar maidā aur dūsre meṅ thoṛā-sā tel rah gayā hai. Ab maiṅ jalāne ke lie chand ek lakaṛiyāṅ chun rahī hūṅ tāki apne aur apne beṭe ke lie āḳhirī khānā pakāūṅ. Is ke bād hamārī maut yaqīnī hai.”"},{"book":"1 Salātīn","chapter":"17","verse":"13","text":"Iliyās ne use tasallī dī, “Ḍareṅ mat! Beshak wuh kuchh kareṅ jo āp ne kahā hai. Lekin pahle mere lie chhoṭī-sī roṭī banā kar mere pās le āeṅ. Phir jo bāqī rah gayā ho us se apne aur apne beṭe ke lie roṭī banāeṅ."},{"book":"1 Salātīn","chapter":"17","verse":"14","text":"Kyoṅki Rab Isrāīl kā Ḳhudā farmātā hai, ‘Jab tak Rab bārish barasne na de tab tak maide aur tel ke bartan ḳhālī nahīṅ hoṅge.’”"},{"book":"1 Salātīn","chapter":"17","verse":"15-16","text":"Aurat ne jā kar waisā hī kiyā jaisā Iliyās ne use kahā thā. Wāqaī maidā aur tel kabhī ḳhatm na huā. Roz baroz Iliyās, bewā aur us ke beṭe ke lie khānā dastyāb rahā. Sab kuchh waisā hī huā jaisā Rab ne Iliyās kī mārifat farmāyā thā."},{"book":"1 Salātīn","chapter":"17","verse":"17","text":"Ek din bewā kā beṭā bīmār ho gayā. Us kī tabiyat bahut ḳharāb huī, aur hote hote us kī jān nikal gaī."},{"book":"1 Salātīn","chapter":"17","verse":"18","text":"Tab bewā Iliyās se shikāyat karne lagī, “Mard-e-Ḳhudā, merā āp ke sāth kyā wāstā? Āp to sirf is maqsad se yahāṅ āe haiṅ ki Rab ko mere gunāh kī yād dilā kar mere beṭe ko mār ḍāleṅ!”"},{"book":"1 Salātīn","chapter":"17","verse":"19","text":"Iliyās ne jawāb meṅ kahā, “Apne beṭe ko mujhe de deṅ.” Wuh laṛke ko aurat kī god meṅ se uṭhā kar chhat par apne kamre meṅ le gayā aur wahāṅ use chārpāī par rakh kar"},{"book":"1 Salātīn","chapter":"17","verse":"20","text":"duā karne lagā, “Ai Rab mere Ḳhudā, tū ne is bewā ko jis kā mehmān maiṅ hūṅ aisī musībat meṅ kyoṅ ḍāl diyā hai? Tū ne us ke beṭe ko marne kyoṅ diyā?”"},{"book":"1 Salātīn","chapter":"17","verse":"21","text":"Wuh tīn bār lāsh par darāz huā aur sāth sāth Rab se iltamās kartā rahā, “Ai Rab mere Ḳhudā, barāh-e-karm bachche kī jān ko us meṅ wāpas āne de!”"},{"book":"1 Salātīn","chapter":"17","verse":"22","text":"Rab ne Iliyās kī sunī, aur laṛke kī jān us meṅ wāpas āī."},{"book":"1 Salātīn","chapter":"17","verse":"23","text":"Iliyās use uṭhā kar nīche le āyā aur use us kī māṅ ko wāpas de kar bolā, “Dekheṅ, āp kā beṭā zindā hai!”"},{"book":"1 Salātīn","chapter":"17","verse":"24","text":"Aurat ne jawāb diyā, “Ab maiṅ ne jān liyā hai ki āp Allāh ke paiġhambar haiṅ aur ki jo kuchh āp Rab kī taraf se bolte haiṅ wuh sach hai.”"}]}