{"data":[{"book":"Luke","chapter":"23","verse":"1","text":"Mme Lekgotla lotlhe la tseela Jesu kwa go Pilatwe wa molaodi."},{"book":"Luke","chapter":"23","verse":"2","text":"Mme ba simolola go mmaya molato ba re: “Motho yo o ntse a timetsa batho ba rona ka go ba raya a re ba se ka ba ntshetsa mmuso wa Seroma makgetho ebile o ipitsa gore ke Mesia wa rona, Kgosi.”"},{"book":"Luke","chapter":"23","verse":"3","text":"Mme Pilatwe a mmotsa a re, “A o Mesia wa bone, Kgosi ya bone?” Jesu a fetola a re, “Ee, ke jaaka o bua.”"},{"book":"Luke","chapter":"23","verse":"4","text":"Mme Pilatwe a retologela kwa baperesiting ba bagolo le kwa lesomong la batho a re, “Moo ga se molato!”"},{"book":"Luke","chapter":"23","verse":"5","text":"Ba kgobega marapo ba re, “Mme o tsosa dipheretlhego kgatlhanong le mmuso gongwe le gongwe kwa o yang teng, mo Judea otlhe, go tswa Galalea, go ya Jerusalema!”"},{"book":"Luke","chapter":"23","verse":"6","text":"Pilatwe a botsa a re, “A ke Moga lalea?”"},{"book":"Luke","chapter":"23","verse":"7","text":"Mme ya re ba dumela, Pilatwe a re ba mo ise kwa go Kgosi Herode, gonne Galalea o ne a le ka fa tlase ga taolo ya ga Herode, mme Herode o ne a le mo Jerusalema ka lobaka loo."},{"book":"Luke","chapter":"23","verse":"8","text":"Herode o ne a itumelela sebaka seo sa go bona Jesu, gonne o ne a mo utlwaletse thata mme a solofetse go bona a dira kgakgamatso."},{"book":"Luke","chapter":"23","verse":"9","text":"A botsa Jesu dipotso ka go latelana, mme a se ka a fetola."},{"book":"Luke","chapter":"23","verse":"10","text":"Mme ya re ka lobakanyana loo, baperesiti ba bagolo le baeteledipele ba tumelo ba goa ba eme foo ba mmaya molato."},{"book":"Luke","chapter":"23","verse":"11","text":"Mme Herode le masole a gagwe ba simolola go sotla Jesu ba mo tshega; ba mo apesa seaparo sa segosi, ba mmusetsa kwa go Pilatwe."},{"book":"Luke","chapter":"23","verse":"12","text":"Mme ya re letsatsi leo Herode le Pilatwe ba ba kileng ba ne ba tlhoane pele, ba nna ditsala tse dikgolo."},{"book":"Luke","chapter":"23","verse":"13","text":"Mme Pilatwe a phutha baperesiti ba bagolo le baeteledipele ba bangwe ba Sejuta le batho,"},{"book":"Luke","chapter":"23","verse":"14","text":"a bolela mogopolo wa gagwe a re, “Lo ntereditse monna yo, lo mmaya molato ka go tsosa khuduego kgatlhanong le mmuso wa Se-Roma. Mme ke mo tlhatlhobile sentle mo ntlheng e mme ga ke mmone molato ope."},{"book":"Luke","chapter":"23","verse":"15","text":"Herode le ene o mmuseditse kwano go rona, a sa mmona molato o o tshwanetseng loso."},{"book":"Luke","chapter":"23","verse":"16","text":"Jalo ke tlaa mo kgwathisa ka thupa e e mitlwa, ke bo ke mo golola.”"},{"book":"Luke","chapter":"23","verse":"17-18","text":"Mme modumo o mogolo wa tsoga mo bathong ka lentswe le le lengwe ba re, “Mmolaye, o re gololele Barabase!”"},{"book":"Luke","chapter":"23","verse":"19","text":"(Barabase o ne a le mo kgolegelong ka ntlha ya go simolola dipheretlhego mo Jerusalema kgatlhanong le mmuso le go bolaya batho)."},{"book":"Luke","chapter":"23","verse":"20","text":"Mme Pilatwe a ganetsanya nabo, gonne o ne a batla go golola Jesu."},{"book":"Luke","chapter":"23","verse":"21","text":"Mme ba goa ba re, “Mmapole! Mmapole!”"},{"book":"Luke","chapter":"23","verse":"22","text":"A bo a bua le bone la boraro a kopa a re, “Ka ntlha yang? O dirile molato ofe? Ga ke a bona lebaka lepe la go mo atlholela loso. Mme ke tlaa mo kgwathisa ke bo ke mo lesa a tsamaya.”"},{"book":"Luke","chapter":"23","verse":"23","text":"Mme ba goela kwa godimodimo gore Jesu a bapolwe, mantswe a bone a bo a fenya."},{"book":"Luke","chapter":"23","verse":"24","text":"Mme Pilatwe a atlholela Jesu loso jaaka ba lopile."},{"book":"Luke","chapter":"23","verse":"25","text":"Mme a golola Barabase, ka fa kopong ya bone, monna yo o neng a tshwaretswe go feretlha le go bolaya batho. Mme Pilatwe a ba neela Jesu gore ba mo dire ka fa ba ratang ka teng."},{"book":"Luke","chapter":"23","verse":"26","text":"Mme ya re bontsi jwa batho bo isa Jesu kwa o neng a ya go bolaelwa teng, ba bona Simone wa Mokurene yo e neng e le gone a gorogang mo Jerusalema a tswa kwa dikgaolong, mme ba mo pateletsa go ba sala morago, a sikere mokgoro wa ga Jesu."},{"book":"Luke","chapter":"23","verse":"27","text":"Bontsintsijwa batho jwa mo sala morago, le basadi ba le bantsi ba ba neng ba mo lelela ka kutlobotlhoko."},{"book":"Luke","chapter":"23","verse":"28","text":"Mme Jesu a retologa a ba raya a re, “Bomorwadia Jerusalema, se nteleleng, iteleleng lo bo lo lelele bana ba lona."},{"book":"Luke","chapter":"23","verse":"29","text":"Gonne malatsi a e tla, a basadi ba ba senang bana ba tlaa bidiwang ba ba sego tota."},{"book":"Luke","chapter":"23","verse":"30","text":"Batho ba tlaa lopa dithaba gore di ba wele di ba sugakanye le maje gore a ba khurumetse."},{"book":"Luke","chapter":"23","verse":"31","text":"Gonne fa dilo tse di ntseng jaana di dirwa mo go nna Setlhare sa Botshelo, lona ba tlaa lo dira jang?”"},{"book":"Luke","chapter":"23","verse":"32-33","text":"Dinokwane tse pedi di ne tsa tlisiwa go ya go bolawa nae kwa lefelong le le bidiwang “Logata.” Ka boraro jwa bone ba bapolwa, Jesu a le mo mokgorong o o fa gare, dinokwane tse pedi di le mo ditlhakoreng."},{"book":"Luke","chapter":"23","verse":"34","text":"Mme Jesu a re, “Rara, itshwarele batho ba, gonne ga ba itse se ba se dirang.” Mme masole a kgaogana diaparo tsa gagwe ba di laola ka bola."},{"book":"Luke","chapter":"23","verse":"35","text":"Batho ba lebelela. Mme Baeteledipele ba Sejuta ba sotla. Ba re, “O ne a siame thata go thusa ba bangwe, a re mmoneng a ipoloka fa e le gore ke ene tota yo o tlhophilweng ke Modimo go nna Mesia.”"},{"book":"Luke","chapter":"23","verse":"36","text":"Mme masole le one a mo sotla ka go mo nosa seno se se botlha sa mofine."},{"book":"Luke","chapter":"23","verse":"37","text":"Mme ba mo tlhaeletsa ba re, “Fa o le kgosi ya Bajuta, ipoloke!”"},{"book":"Luke","chapter":"23","verse":"38","text":"Kitsiso ya pegwa mo mokgorong fa godimo ga gagwe ka mafoko a, “Yo ke Kgosi ya Bajuta.”"},{"book":"Luke","chapter":"23","verse":"39","text":"Mongwe wa dinokwane yo o neng a pegilwe go bapa nae a sotla a re, “Wa re o Mesia, a ga o ene? Itshupe ka go ipoloka le rona o re boloke.”"},{"book":"Luke","chapter":"23","verse":"40-41","text":"Mme senokwane se sengwe sa re, “A le Modimo ga o o boife, le fa o o swa? Re tshwanetse go swa ka ntlha ya ditiro tsa rona tse di bosula, mme monna yo ga a a dira sepe se se molato.”"},{"book":"Luke","chapter":"23","verse":"42","text":"Mme a re, “Jesu, o nkgopole fa o tsena mo Bogosing jwa gago!”"},{"book":"Luke","chapter":"23","verse":"43","text":"Mme Jesu a fetola a re, Tsatsi jeno o tlaa nna le nna kwa Paradaiseng ke go solofetsa ka boammaaruri."},{"book":"Luke","chapter":"23","verse":"44","text":"Mme ya bo e setse e le motshegare wa sethoboloko; ga nna lefifi mo lefatshing lotlhe selekanyo sa oura tse tharo, go fitlha ka nako ya boraro."},{"book":"Luke","chapter":"23","verse":"45","text":"Letsatsi la fifala, mme ka tshoganetso sesiro sa Tempele sa gagoga ka bogare."},{"book":"Luke","chapter":"23","verse":"46","text":"Mme Jesu a goa a re, “Rara, ke go neela mowa wa me.” Mme ka mafoko ao a swa."},{"book":"Luke","chapter":"23","verse":"47","text":"Ya re molaodi wa masole a Se-Roma yo o neng a laola polao ya bone a bona se se diragetseng, a tlelwa ke poifo fa pele ga Modimo a re, “Ruri monna yo o ne a sena molato.”"},{"book":"Luke","chapter":"23","verse":"48","text":"Mme ya re bontsintsi jwa batho ba ba neng ba tsile go bona papolo ba bona Jesu a sule, ba boela magaeng ka kutlobotlhoko e kgolo."},{"book":"Luke","chapter":"23","verse":"49","text":"Mme ya re barutwa ba gagwe ba bona se se tla tlogang se direga ba goa ba re “Morena, a re ka lwa re tsile le dichaka.”"},{"book":"Luke","chapter":"23","verse":"50-52","text":"Mme monna mongwe yo o bidiwang Josefa, leloko la Kgotla Kgolo ya Sejuta, wa motse wa Arimathea mo Judea, a ya kwa go Pilatwe a mo kopa setopo sa ga Jesu. E ne e le monna yo o boifang Modimo yo o neng a ntse a lebeletse go tla ga Mesia ebile o ne a ise a ke a dumalane le maikaelelo le dikgato tsa baeteledipele ba bangwe ba Sejuta."},{"book":"Luke","chapter":"23","verse":"53","text":"Mme a folosa mmele wa ga Jesu a o phuthela ka letsela le le leele la lene mme a o baya mo lebitleng le lesha le le iseng le ke le dirisiwe, [le gabilwe mo lefikeng mo mhapheng wa thaba]."},{"book":"Luke","chapter":"23","verse":"54","text":"Mo go ne ga diragala ka Labotlhano mo tshokologong ka letsatsi la iketleetso ya Sabata."},{"book":"Luke","chapter":"23","verse":"55","text":"Mme ya re setopo se tsewa, basadi ba ba neng ba tswa Galalea ba se sala morago, ba se bona se tsenngwa mo phupung."},{"book":"Luke","chapter":"23","verse":"56","text":"Mme ba ya magaeng go ya go baakanya malao le ditlolo go dibela setopo; mme ya re ba fetsa ga bo go le Sabata. Hong ba itapolosa letsatsi leo lotlhe ka fa molaong wa Sejuta."}]}