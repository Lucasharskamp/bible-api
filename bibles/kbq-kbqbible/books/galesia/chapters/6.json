{"data":[{"book":"Galesia","chapter":"6","verse":"1","text":"Hagi nenafugta magotamimo'ma kumipima evuramisigeta, Ruotge Avamumofo nevaririsamota, ana kumapima evuramizankura tamagra'a kegava hu'netma, fru avu'avazampinti e'inahu vahera azeri fatgo hugahaze."},{"book":"Galesia","chapter":"6","verse":"2","text":"Knazama oza aza hutma erinutma, Kraisi kasegea eri knare hugahaze."},{"book":"Galesia","chapter":"6","verse":"3","text":"Na'ankure mago'mo'ma agima omnenenimo, nagi me'ne huno agesama antahisiana, agra'a revatga hugahie."},{"book":"Galesia","chapter":"6","verse":"4","text":"Hianagi magoke magokemo'a agra'a eri'za rezagneno keso'e huteno, agrama e'nerisia erizankura agi'a erisaga haniazamo'a agafa'a megahie. Hanki rumoma enerisia erizantera, agra eri'zana erinteno rezagneno onkegahie."},{"book":"Galesia","chapter":"6","verse":"5","text":"Na'ankure magoke magokemo'a agra'a eri'zamofonte knazama'a eritere hugahie."},{"book":"Galesia","chapter":"6","verse":"6","text":"Mago'mo'ma Anumzamofo kema rempima hunezamisimofona, rempima hunezamige'za e'nerizamo'za, mika knare'zazamia refko hu'za amiho."},{"book":"Galesia","chapter":"6","verse":"7","text":"Kagraka'a regavatga nehunka, Anumzamofona azeri haviza hu naneke huonto, nazano kagrama kri'nesana zana, kagraka'a kafigahane."},{"book":"Galesia","chapter":"6","verse":"8","text":"Na'ankure vahe'mo'ma agra'a havi avu'avazama kri'nenia zana, agra'a havi avu'ava zana kafigahie. Hianagi iza'o Avamumofo avesiza avaririno kri'nenimo'a, Manivava asimu erigahie."},{"book":"Galesia","chapter":"6","verse":"9","text":"E'ina hanigu knare avu'ava'ma hu'zankura tavesra osanie. Tagrama hanavetita eri'zama erisuta, nezama kafi knazupa knare ne'za kafigahune."},{"book":"Galesia","chapter":"6","verse":"10","text":"E'ina hu'negu tagrama vahe'ma zamaza huga kankamuma fore'ma hanigetma, maka vahera knare tavutva hunezamita, Ramofonte'ma zamentintima nehaza nagara zamazahutfaza hugahaze."},{"book":"Galesia","chapter":"6","verse":"11","text":"Hanki nagrani'a nazampinti ama ranra avontamimpinti avona krerami'noanki, tamagra keho."},{"book":"Galesia","chapter":"6","verse":"12","text":"Zamagrama tamavufgama taga hiho hu'za tutu hunermantaza vahe'mo'za, tagra knare hu'none hu'za nehu'za, Kraisi keka zafagu'ma huama nehu'za, knazama eri'zankura zmave'nosige'za anara nehaze."},{"book":"Galesia","chapter":"6","verse":"13","text":"Na'ankure zamagra'a zmavufama taga hu'naza vahe'mo'za, zamagra kasegea amagera nontaze. Hianagi tamagra tamavufa taga hanage'za, ana tmavufgarekura zamagra zmavufga ra hu'naku neheze."},{"book":"Galesia","chapter":"6","verse":"14","text":"Hianagi nagra mago'zantere hu'na navufga erisaga osugahuanki, Rantimo Jisas Kraisi nagriku huno rugeka zafare fri'nea zankuke navufga ra nehanugeno, Rugeka zafare'ma Kraisima eri'nea eri'zanteti ama mopafi kefo navu'nava'zamo'a ko nagripintira frige'na, nagranena ama mopafi avu'ava zampina ko fri'noe."},{"book":"Galesia","chapter":"6","verse":"15","text":"Na'ankure avufama taga hanio, avufama taga osniana razana omnene, hianagi agu'a rukrehe huno kasefa'ma huno mani'zamo tamagezana me'ne."},{"book":"Galesia","chapter":"6","verse":"16","text":"Hanki ama trakemo ke hu'nea kante ante'za vano nehaza vahe'mofona, rimpa fru'zane, asunku'zamo'a zamagrane me'nena, tamage Anumzamofo Israeli vahe manigahaze."},{"book":"Galesia","chapter":"6","verse":"17","text":"Hanki menintetima vaniana, mago vahe'mo'e huno hazenkea onamino, na'ankure Jisasima ahazageno avufgare fore hu'neankna afuhe, nagri navufarera ana nafuhe me'ne."},{"book":"Galesia","chapter":"6","verse":"18","text":"Rantimofo Jisas Kraisi asunku'zamo'a tamagri avamu'ene mesie. Tamage."}]}