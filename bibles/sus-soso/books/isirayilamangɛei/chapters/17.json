{"data":[{"book":"Isirayila Mangɛe I","chapter":"17","verse":"1","text":"Eliya Tisibeka, naxan findi Galadi bɔxi mixi nde ra naxa a fala mangɛ Akabu bɛ, «N xa a fala i bɛ Isirayila Marigi Alatala xili ra, n naxan nabatuma, toofare tunɛ nun xini yo mu fama, fo n Ala maxandi.»"},{"book":"Isirayila Mangɛe I","chapter":"17","verse":"2","text":"Alatala yi nan masen Annabi Eliya bɛ,"},{"book":"Isirayila Mangɛe I","chapter":"17","verse":"3","text":"a naxɛ, «Keli be, i xa siga sogetede biri ra, i sa i nɔxun Keriti xure yire."},{"book":"Isirayila Mangɛe I","chapter":"17","verse":"4","text":"I xure ye nan minma, n donse rasanbama nɛ i ma xaxae saabui ra.»"},{"book":"Isirayila Mangɛe I","chapter":"17","verse":"5","text":"A naxa siga, a a raba alɔ Alatala a fala a bɛ ki naxɛ, a sa sabati Keriti xure yire Yurudɛn sogetede biri."},{"book":"Isirayila Mangɛe I","chapter":"17","verse":"6","text":"Xaxae nu fama taami nun sube ra a xɔn ma gɛɛsɛgɛ nun nunmare. A nu xure ye nan minma."},{"book":"Isirayila Mangɛe I","chapter":"17","verse":"7","text":"Kɔnɔ tɛmui nde to dangi, na xure naxa xɔri, barima tunɛ mu nu fama na bɔxi ma na waxati."},{"book":"Isirayila Mangɛe I","chapter":"17","verse":"8","text":"Na tɛmui Alatala naxa a masen a bɛ, a naxɛ,"},{"book":"Isirayila Mangɛe I","chapter":"17","verse":"9","text":"«Keli, i xa siga Sarepeta naxan na Sidɔn bɔxi ma. I xa lu naa. N bara yaamari fi kaaɲɛ ginɛ nde ma, a xa i balo.»"},{"book":"Isirayila Mangɛe I","chapter":"17","verse":"10","text":"A naxa keli, a siga Sarepeta. A to so na taa kui, a naxa kaaɲɛ ginɛ nde to, a yege matongofe. A naxa na ginɛ xili, a a fala a bɛ, «Yandi, n ki ye ra n xa a min.»"},{"book":"Isirayila Mangɛe I","chapter":"17","verse":"11","text":"Ginɛ to nu sigafe ye fɔxɔ ra a bɛ, a man naxa a xili, a a fala a bɛ, «Yandi, i xa fa taami xuntunyi fan na n bɛ.»"},{"book":"Isirayila Mangɛe I","chapter":"17","verse":"12","text":"Ginɛ naxa a yaabi, «N xa a fala i bɛ i Marigi Alatala xili ra, taami yo mu na n yi ra, fo farin pɔɔti ya keren, a nun ture dondoronti kundi kui. N na yege di matongofe na nan ma, n xa sa na yailan n tan nun n ma di bɛ. Muxu na gɛ na donde, muxu fama faxade nɛ.»"},{"book":"Isirayila Mangɛe I","chapter":"17","verse":"13","text":"Eliya naxa a fala a bɛ, «Hali i mu gaaxu, sa a raba alɔ n a falaxi i bɛ ki naxɛ. Kɔnɔ i naxan nabama, i xa n ma taami nan singe yailan, i fa a ra. Na dangi xanbi, i xa i gbe nun i xa di gbe yailan."},{"book":"Isirayila Mangɛe I","chapter":"17","verse":"14","text":"Isirayila Marigi Alatala a masen nɛ, ‹Farin mu ɲɔnma pɔɔti kui, ture mu ɲɔnma kundi kui, beenun Alatala tunɛ rafama bɔxi ma tɛmui naxɛ.›»"},{"book":"Isirayila Mangɛe I","chapter":"17","verse":"15","text":"Na kui ginɛ naxa siga, a a raba alɔ Alatala a yamarixi ki naxɛ Annabi Eliya saabui ra. Na waxati bun ma baloe nu na a tan, a xa di, nun Annabi Eliya yi."},{"book":"Isirayila Mangɛe I","chapter":"17","verse":"16","text":"Farin mu nu ɲɔnma pɔɔti kui, ture mu nu ɲɔnma kundi kui alɔ Alatala a masen ki naxɛ Annabi Eliya saabui ra."},{"book":"Isirayila Mangɛe I","chapter":"17","verse":"17","text":"Na fee to dangi, na kaaɲɛ ginɛ xa di naxa fura. Na fure sɛnbɛ naxa gbo, han a ɲɛngi naxa ɲɔn a fate i."},{"book":"Isirayila Mangɛe I","chapter":"17","verse":"18","text":"Ginɛ naxa a fala Annabi Eliya bɛ, «Munse na won tagi, i tan Ala xa mixi? I faxi nɛ n xɔnyi i xa fa n natu n ma yunubie ra, i man xa n ma di faxa?»"},{"book":"Isirayila Mangɛe I","chapter":"17","verse":"19","text":"Eliya naxa a yaabi, «I xa di so n yi ra.» A naxa dimɛdi tongo a nga yi ra, a a xanin a xa konkoe kui naxan nu na banxi kui koore kɔn na. A to a sa sade ma,"},{"book":"Isirayila Mangɛe I","chapter":"17","verse":"20","text":"a naxa Alatala maxandi a bɛ, a naxɛ, «N Marigi Alatala, i wama n yatigi kaaɲɛ ginɛ tɔɔrɔfe yi ki nɛ, a xa di xa faxa?»"},{"book":"Isirayila Mangɛe I","chapter":"17","verse":"21","text":"A naxa a yɛtɛ itala dimɛdi fate fari sanya saxan, a Alatala maxandima a falafe ra, «N Marigi Alatala, n bara i maxandi, i xa yi di ɲɛngi ragbilen a fate i.»"},{"book":"Isirayila Mangɛe I","chapter":"17","verse":"22","text":"Alatala naxa Annabi Eliya xa maxandi suxu, dimɛdi ɲɛngi naxa gbilen a fate i."},{"book":"Isirayila Mangɛe I","chapter":"17","verse":"23","text":"Eliya naxa a tongo, a goro a ra a nga xɔn, a a fala a bɛ, «I xa di mato, a kisixi.»"},{"book":"Isirayila Mangɛe I","chapter":"17","verse":"24","text":"Ginɛ naxa a fala Eliya bɛ, «Yakɔsi n bara a kolon a Ala xa mixi nan i ra, naxan Alatala xa masenyi tinxinxi masenma.»"}]}