{"data":[{"book":"Matej","chapter":"11","verse":"1","text":"Kad o Isus završinđa adaleja so dinđa uputstvija ple dešuduje učenikonenđe, dželo adathar te sikaj hem te propovedini ano dizja e galilejakere."},{"book":"Matej","chapter":"11","verse":"2","text":"A kad o Jovan o Krstitelj ano phandlipe šunđa adalestar so o Hrist ćerela, bičhalđa ple učenikonen"},{"book":"Matej","chapter":"11","verse":"3","text":"te pučen le: “Tu li injan adava kova valjani te avel ili te adžićera avere?”"},{"book":"Matej","chapter":"11","verse":"4","text":"O Isus phenđa lenđe: “Džan hem vaćeren e Jovanese so šunena hem so dikhena:"},{"book":"Matej","chapter":"11","verse":"5","text":"o korore dikhena, o bange phirena, o gubavci sasljovena, o kašuke šunena, o mule uštena, e čororenđe vaćeri pe o Šukar lafi."},{"book":"Matej","chapter":"11","verse":"6","text":"Vaćeren lese hem akava: bahtaloi okova kova na našali pli vera ana mande.”"},{"book":"Matej","chapter":"11","verse":"7","text":"Kad e Jovanesere učenici džele, o Isus lelja te vaćeri e narodose e Jovanestar: “So ikliljen ki pustinja te dikhen? I trska sava phudela i barval?"},{"book":"Matej","chapter":"11","verse":"8","text":"Ili so ikliljen te dikhen? E manuše ano barvale šeja urjavde? Na! Okola soi urjavde ano barvale šeja bešena ano e carosere palate."},{"book":"Matej","chapter":"11","verse":"9","text":"Ili so ikliljen te dikhen? E proroko? Oja, vaćerava tumenđe, ovi po više oto proroko!"},{"book":"Matej","chapter":"11","verse":"10","text":"Ovi okova kolestar pisime ano Sveto lil:"},{"book":"Matej","chapter":"11","verse":"11","text":"Čače vaćerava tumenđe: maškar okolende kolai bijande nijekh nane po baro e Jovanestar e Krstiteljestar, a o najtikoro manuš ano carstvo e nebosoro po baroi olestar."},{"book":"Matej","chapter":"11","verse":"12","text":"Taro dive e Jovanesere kad lelja te propovedini i sa đi akana o carstvo e nebosoro trpini nasilje hem o nasilna manuša prelena le."},{"book":"Matej","chapter":"11","verse":"13","text":"Adalese so sa o proroci hem o Zakoni prorokujinde e carstvostar đi o dive e Jovanesere."},{"book":"Matej","chapter":"11","verse":"14","text":"Te mangljen te prihvatinen adava, ovi o Ilija kova valjanđa te avel."},{"book":"Matej","chapter":"11","verse":"15","text":"Kas isi kana, nek šunel!"},{"book":"Matej","chapter":"11","verse":"16","text":"A kasar te uporedinav akala generacija? Sličnai e čhavorenđe kola bešena ko trg hem vaćerena jekh averese:"},{"book":"Matej","chapter":"11","verse":"17","text":"‘Bašalđam tumenđe veselo, a na čhelđen."},{"book":"Matej","chapter":"11","verse":"18","text":"Ađahar, kad alo o Jovan, ni halja ni pilja sar avera, a phenena: ‘O demoni ano leste!’"},{"book":"Matej","chapter":"11","verse":"19","text":"A kad aljum me, o Čhavo e Manušesoro, hava hem pijava, a phenena: ‘Eče manuš halano hem mato, amal e carinikonengoro hem e avere grešnikonegoro!’ Ali i mudrost e Devlesiri dokažini pe ple ćeribnaja.”"},{"book":"Matej","chapter":"11","verse":"20","text":"Tegani o Isus lelja te ukorini e manušen taro dizja ano save ule but lesere čudesija so na pokajinde pe."},{"book":"Matej","chapter":"11","verse":"21","text":"“Jao tumenđe, manušalen taro Horazin! Jao tumenđe, manušalen tari Vitsaida! Te oven ine čudesija maškaro manuša taro Tir hem taro Sidon save ule maškara tumende, pana angleder ka urjen pe ine ano šeja oto kanaj hem ka čhoren pepeo upro pumare šere sar te mothoven da kajinena pe."},{"book":"Matej","chapter":"11","verse":"22","text":"Ali, vaćerava tumenđe: e manušenđe taro Tir hem taro Sidon ka ovel po lokhe ko dive oto baro sudo negoli tumenđe."},{"book":"Matej","chapter":"11","verse":"23","text":"A tumen, manušalen taro Kafarnaum, na li đi o nebo ka vazden tumen? Đi o than e mulengoro isi te peren. Adalese so, te oven ine čudesija maškaro manuša tari Sodoma save ule maškara tumende, ka pokajinen pe ine hem i Sodoma ka ačhol ine đi avdive."},{"book":"Matej","chapter":"11","verse":"24","text":"Ali, vaćerava tumenđe: e manušenđe tari Sodoma ka ovel po lokhe ko dive oto baro sudo negoli tumenđe.”"},{"book":"Matej","chapter":"11","verse":"25","text":"Tegani o Isus phenđa: “Hvalinava tut, Dade, Gospode e nebosoro hem e phuvjakoro, so garavđan akava okolendar kola pes dikhena sar mudronen hem džanden, a mothovđan okolenđe kolai sar čhavore."},{"book":"Matej","chapter":"11","verse":"26","text":"Oja, Dade, ćerđan adava adalese so ađahar mangljan."},{"book":"Matej","chapter":"11","verse":"27","text":"Mlo Dad sa muklja maje ko vasta. Niko na džanel e Čhave, sem o Dad; hem niko na džanel e Dade, sem o Čhavo hem okola kolenđe o Čhavo mangela te mothoj le."},{"book":"Matej","chapter":"11","verse":"28","text":"Aven kora mande sare kola injen umorna hem kola akharena pharipe, hem me ka ločharav tumen."},{"book":"Matej","chapter":"11","verse":"29","text":"Len o jaram mlo upra tumende hem sikljoven mandar, adalese so injum krotko hem ponizno ano vilo. Ađahar ka arakhen odmor tumare dušenđe."},{"book":"Matej","chapter":"11","verse":"30","text":"Adalese soi mlo jaram lokho hem mlo pharipe nane pharo.”"}]}