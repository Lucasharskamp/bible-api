{"data":[{"book":"1WAKOLINTO","chapter":"1","verse":"1","text":"Lupwilili luno lolawa ha Paulo, mtumigwa wa Yesu Kilisto, yakemigwe na manogelwa ga Mulungu, na kulawa ha Sositene ndugu yetu."},{"book":"1WAKOLINTO","chapter":"1","verse":"2","text":"Nowandikila wanhu wamtogole Kilisto wali mdiwambo da Kolinto, wali wanhu wa Mulungu mkuilumba hamoja na Yesu Kilisto, wakemigwe wawe wanhu wang'alile, hamoja na awo wose wali kila hanhu wodikema twaga da Mndewa wetu Yesu Kilisto, Mndewa wao na wetu."},{"book":"1WAKOLINTO","chapter":"1","verse":"3","text":"Ngekewa na tindiwalo kulawa ha Mulungu Tata wetu na kulawa ha Mndewa wetu Yesu Kilisto viwe hamoja namwe."},{"book":"1WAKOLINTO","chapter":"1","verse":"4","text":"Nomuheweza Mulungu wangu mazua gose sama yenu, sama ya ngekewa ya Mulungu iyawagwelele mweye kubitila Yesu Kilisto."},{"book":"1WAKOLINTO","chapter":"1","verse":"5","text":"Mkuilumba hamoja na Kilisto mgaluka wagoli m'vinhu vose, muulonzi wose na ilimu yose,"},{"book":"1WAKOLINTO","chapter":"1","verse":"6","text":"kwavija usindila wetu mmbuli ya Kilisto woneka mgati yenu."},{"book":"1WAKOLINTO","chapter":"1","verse":"7","text":"Avo hamuhungukilwe nhunza yoyose ya muloho mbaka kipigiti kino vum'beta na sulukila kufunuligwa kwa Mndewa wetu Yesu Kilisto."},{"book":"1WAKOLINTO","chapter":"1","verse":"8","text":"Vivija heyo iyo yondayawagele mhiko mbaka hakimambukizo, giladi sambimuwe na mbuli mdizua dija da kubwela Mndewa wetu Yesu Kilisto."},{"book":"1WAKOLINTO","chapter":"1","verse":"9","text":"Mulungu kozindilila mbuli zake, na heyo iyo yawakemile muwe na udugu na mwanage, Yesu Kilisto Mndewa wetu."},{"book":"1WAKOLINTO","chapter":"1","verse":"10","text":"Nowayalalila mweye, ndugu zangu, mditwaga da Mndewa wetu Yesu Kilisto, kamba mweye mose muitogolele gaja gomulonga giladi sambikuwe na mbagu mmwanza wenu, avo muigoge ng'hani mnzewele na mngelegeza."},{"book":"1WAKOLINTO","chapter":"1","verse":"11","text":"Kwavija wanhu kulawa mulango wa Kloe wanongela kamba kuna ngomba mmwanza wenu, mweye ndugu zangu."},{"book":"1WAKOLINTO","chapter":"1","verse":"12","text":"Kinilonga nie icho kino, kila munhu kolonga jake. Ino kolonga, “Nie wa Paulo,” iyagwe, “Nie wa Apolo,” iyagwe, “Nie wa Petulo,” na iyagwe, “Nie wa Kilisto.”"},{"book":"1WAKOLINTO","chapter":"1","verse":"13","text":"Kilisto kaigola? Paulo iyo yawambigwe mumsalaba sama yenu? Mweye m'batizigwa mditwaga da Paulo?"},{"book":"1WAKOLINTO","chapter":"1","verse":"14","text":"Nomuheweza Mulungu kamba sim'batize munhu yoyose mmwanza wenu ila Kilisipo na Gayo,"},{"book":"1WAKOLINTO","chapter":"1","verse":"15","text":"avo haduhu munhu yondayadahe kulonga kamba m'batizigwa mditwaga jangu."},{"book":"1WAKOLINTO","chapter":"1","verse":"16","text":"Ona! Vivija niubatiza mulango wa Stefana, ila sivitanga kamba nim'batiza munhu iyagwe."},{"book":"1WAKOLINTO","chapter":"1","verse":"17","text":"Kwavija Kilisto handagize nie kubatiza. Ila kandagiza kuupeta Usenga Unogile, si na mbuli zili na ng'hungwe ya kiunhu, giladi msalaba wa Kilisto sambiusegezeligwe mhiko zake."},{"book":"1WAKOLINTO","chapter":"1","verse":"18","text":"Kwavija usenga wa ifa ya Kilisto mumsalaba wokoneka ubozi ha awo wopotela, ila ha tweye tukomboligwe, usenga hiwo uwo mhiko ya Mulungu."},{"book":"1WAKOLINTO","chapter":"1","verse":"19","text":"Kwavija yandikigwa Mzinyandiko Zing'alile,"},{"book":"1WAKOLINTO","chapter":"1","verse":"20","text":"Kakwahi munhu ija yali m'bala? Kakwahi mfundiza Malagizo ga Musa? Kakwahi yali na mbamila mkipigiti kino? Mulungu kaitenda ng'hungwe ya ulumwengu uno iwe ubozi!"},{"book":"1WAKOLINTO","chapter":"1","verse":"21","text":"Kwavija Mulungu mng'hungwe yake katenda sambividahike wanhu kumtanga heyo mkubitila ng'hungwe yao wenyego. Ila mnzila ya usenga utuupeta, awo woukema, “ubozi,” Mulungu kasagula kuwakombola awo wotogola."},{"book":"1WAKOLINTO","chapter":"1","verse":"22","text":"Wayahudi wolonda mizonza giladi watogole, na Wagiliki wozahila ng'hungwe."},{"book":"1WAKOLINTO","chapter":"1","verse":"23","text":"Ila tweye tompeta Kilisto yawambigwe mumsalaba, mbuli ili king'hwaso mwa Wayahudi na ubozi mwa Wamhazi."},{"book":"1WAKOLINTO","chapter":"1","verse":"24","text":"Ila ha awo wakemigwe na Mulungu, wose, Wayahudi na Wagiliki, Kilisto iyo mhiko ya Mulungu na ng'hungwe ya Mulungu."},{"book":"1WAKOLINTO","chapter":"1","verse":"25","text":"Kwavija kija kikoneka kuwa ubozi wa Mulungu kicho ubala kubanza ng'hungwe ya wanhu, na kulegela kwa Mulungu kowa mhiko ng'hulu ng'hani kubanza mhiko za wanhu."},{"book":"1WAKOLINTO","chapter":"1","verse":"26","text":"Ndugu zangu, gelegezeni vija vumkalile kipigiti vumkemigwe na Mulungu. Si wanhu bwando mmwanza wenu mkalile wabala kuvikila ubala wa kiunhu, na si wanhu bwando mkalile na mhiko, na si wanhu bwando mkalile wagoli."},{"book":"1WAKOLINTO","chapter":"1","verse":"27","text":"Ila Mulungu kagasagula gaja ulumwengu ugogesa kamba ga ubozi giladi kuwagela kinyala iwabala, na kagasagula gaja ulumwengu ugogesa kamba galegela giladi kuwagela kinyala waja wali na mhiko."},{"book":"1WAKOLINTO","chapter":"1","verse":"28","text":"Mulungu kavisagula vinhu vili hasi ng'hani na vizabuzwe na wanhu muulumwengu uno, vinhu vilibule nhogolwa giladi kuvibananga vija vikoneka na wanhu kuwa na nhogolwa muulumwengu uno."},{"book":"1WAKOLINTO","chapter":"1","verse":"29","text":"Avo munhu sambiyaitope haulongozi wa Mulungu."},{"book":"1WAKOLINTO","chapter":"1","verse":"30","text":"Sama ya Mulungu mweye muilumba hamoja na Yesu Kilisto, ayo sama yetu tweye yagaluke ng'hungwe kulawa ha Mulungu, na katutenda tuwe bule uzenzeleganye, na kutung'aliza, na kutukombola."},{"book":"1WAKOLINTO","chapter":"1","verse":"31","text":"Avo kamba viyandikigwe Mzinyandiko Zing'alile, “Munhu yoyose yahalonda kuitopa, yaitope mgati ya Mndewa.”"}]}