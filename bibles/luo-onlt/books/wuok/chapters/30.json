{"data":[{"book":"Wuok","chapter":"30","verse":"1","text":"“Los kendo mar misango miwangʼoe ubani gi yiend siala."},{"book":"Wuok","chapter":"30","verse":"2","text":"Borne gi lachne nyaka bed maromre ma gin nus mita moro ka moro, to borne madhi malo nyaka bed mita achiel, kendo tungene nyaka bed gimoro achiel kode."},{"book":"Wuok","chapter":"30","verse":"3","text":"Baw wiye kod bethene duto kod tungene gi dhahabu maler bende losne ndiri mar dhahabu molwore."},{"book":"Wuok","chapter":"30","verse":"4","text":"Los ratege ariyo mag dhahabu ne kendono mar misangono e bwo ndiri ka gimanyore ariyo koni gi koni mondo omak ludhe mitingʼego."},{"book":"Wuok","chapter":"30","verse":"5","text":"Los yiend siala kendo ibawgi gi dhahabu."},{"book":"Wuok","chapter":"30","verse":"6","text":"Ket kendono mar misango e nyim pasia molier e nyim Sandug Muma man e nyim Sandug Raparno kama abiro romoe kodu."},{"book":"Wuok","chapter":"30","verse":"7","text":"“Harun nyaka wangʼ ubani mangʼwe ngʼar e kendono mar misango okinyi kokinyi koiko teyni."},{"book":"Wuok","chapter":"30","verse":"8","text":"Nyaka owangʼ ubani kendo e seche momokoe teyni godhiambo mondo ubanigo owangʼ kinde duto e nyim Jehova Nyasaye nyaka ne tienge mabiro."},{"book":"Wuok","chapter":"30","verse":"9","text":"Kik ichiw kit ubani moro amora e kendono mar misango kata misango miwangʼo pep kata chiwo mar cham kendo kik ichiw misango miolo piny."},{"book":"Wuok","chapter":"30","verse":"10","text":"Harun nochiw misango mar pwodho tunge kendono dichiel e higa. Chiwo mar higa ka higa mar pwodhruok nyaka tim gi remb misango mar golo richo ni tienge duto mabiro. Kendono nobed maler moloyo ni Jehova Nyasaye.”"},{"book":"Wuok","chapter":"30","verse":"11","text":"Eka Jehova Nyasaye nowacho ne Musa niya,"},{"book":"Wuok","chapter":"30","verse":"12","text":"“Ka ikwano jo-Israel, to ngʼato ka ngʼato nyaka chul nengo ne Jehova Nyasaye mowarogo ngimane e sa ma ikwane. Eka onge masira mane ogore kuomgi ka ikwanogi."},{"book":"Wuok","chapter":"30","verse":"13","text":"Ngʼato angʼata moriwore gi joma osekwan nyaka chiw nus shekel kaluwore gi kweno mar shekel manie kama ler mar lemo, ma pekne romo kilo auchiel. Nus shekel mochiwo nobed mar Jehova Nyasaye."},{"book":"Wuok","chapter":"30","verse":"14","text":"Jogo duto moriwore gi joma osekwan ma jo-higni piero ariyo kadhi nyime nyaka kel chiwono ne Jehova Nyasaye."},{"book":"Wuok","chapter":"30","verse":"15","text":"Ka uchulo Jehova Nyasaye chiwo ma upwodhorugo, jo-mwandu kik kel mangʼeny moloyo midwaro, to jachan bende kik kel matin moremo kar midwaro."},{"book":"Wuok","chapter":"30","verse":"16","text":"Kaw pesa mar pwodhruokno kuom jo-Israel kendo kete e tich mar Hemb Romo. Enobed Rapar ni jo-Israel e nyim Jehova Nyasaye ka utimogo pwodhruok ni ngimau.”"},{"book":"Wuok","chapter":"30","verse":"17","text":"Eka Jehova Nyasaye nowacho ne Musa niya,"},{"book":"Wuok","chapter":"30","verse":"18","text":"“Los karaya mar luok molos gi mula to gi rachungi miketoe karayano bende olos gi mula. Kete e kind Hemb Romo kod kendo mar misango bangʼe iol pi e iye."},{"book":"Wuok","chapter":"30","verse":"19","text":"Harun gi yawuote noluok tiendegi kod lwetegi gi pi mogol e iye."},{"book":"Wuok","chapter":"30","verse":"20","text":"Kinde ka kinde ka gidonjo e Hemb Romo, to nyaka giluokre gi pigno mondo kik githo. Bende kinde ka kinde ma gidhi kar kendo mar misango mondo gichiw misango miwangʼo pep ni Jehova Nyasaye,"},{"book":"Wuok","chapter":"30","verse":"21","text":"to nyaka giluok lwetgi gi tiendgi mondo kik githo. Mano nobedi chik mochwere momako Harun gi nyikwaye nyaka ni tienge duto mabiro.”"},{"book":"Wuok","chapter":"30","verse":"22","text":"Eka Jehova Nyasaye nowacho ne Musa niya,"},{"book":"Wuok","chapter":"30","verse":"23","text":"“Gik mangʼwe ngʼar monego ikaw gin: kilo auchiel mar mane-mane, kilo adek mar dalasini, gi obala ndago maromo kilo adek,"},{"book":"Wuok","chapter":"30","verse":"24","text":"kasia maromo kilo auchiel, kendo giduto nyaka pimgi gi rapim ma itiyogo e kama ler mar lemo, to bende ikel lita angʼwen mar mo zeituni."},{"book":"Wuok","chapter":"30","verse":"25","text":"Riw gigi duto mondo ilos mor pwodhruok maler madungʼ tik mangʼwe ngʼar mana kaka ngʼat molony e loso gik mangʼwe ngʼar loso. Enobed mor pwodhruok maler."},{"book":"Wuok","chapter":"30","verse":"26","text":"Bangʼe ti kode ka iwirogo Hemb Romo, Sandug Muma mar Singruok,"},{"book":"Wuok","chapter":"30","verse":"27","text":"mesa gi gigene duto mag tije, rachungi taya gi gigene duto mag tich, kendo mar misango miwangʼoe ubani,"},{"book":"Wuok","chapter":"30","verse":"28","text":"kendo mar misango miwangʼo pep gi gik moko duto mitiyogo e kendono, gi karaya kod rachungi mare."},{"book":"Wuok","chapter":"30","verse":"29","text":"Nyaka ipwodhgi mondo gibed maler moloyo kendo gimoro amora morere kuomgi nobed maler."},{"book":"Wuok","chapter":"30","verse":"30","text":"“Wir Harun gi yawuote kendo pwodhgi mondo gitina kaka jodolo."},{"book":"Wuok","chapter":"30","verse":"31","text":"Nyis jo-Israel kama, ‘Ma ema nobed mor pwodhruok maler ne tienge duto mabiro."},{"book":"Wuok","chapter":"30","verse":"32","text":"Kik iole e dend ji bende kik ilos mo moro amora machal kaka olos mono. En gima owal kendo nyaka ikawe kaka gima owal."},{"book":"Wuok","chapter":"30","verse":"33","text":"Ngʼato angʼata manolos mo machal kamano kata manowir ngʼato angʼata ma ok jadolo nongʼad kare oko.’ ”"},{"book":"Wuok","chapter":"30","verse":"34","text":"Eka Jehova Nyasaye nowacho ne Musa niya, “Kaw gik madum mangʼwe ngʼar kaka duogo, sare, mieny kod ubani maler, kendo pekgi nyaka bed maromre,"},{"book":"Wuok","chapter":"30","verse":"35","text":"kendo riwgi milosgo ubani mangʼwe ngʼar ma en tich jalos gik mangʼwe ngʼar. Ketie chumbi mondo obed gima ler mowal."},{"book":"Wuok","chapter":"30","verse":"36","text":"Kawe moko matin kuom gigo mondo ireg mayom kendo iketie Sandug Muma manie nyim Hemb Romo, kama abiro romoe kodu, kendo nobednu maler moloyo."},{"book":"Wuok","chapter":"30","verse":"37","text":"Kik ulos ubani moro amora e yo machal kama ne un uwegi, nikech en gima ler mowalne Jehova Nyasaye."},{"book":"Wuok","chapter":"30","verse":"38","text":"Ngʼato angʼata manolos ubani e yo machal kamano mondo owinj tik mamit ma aa kuome nyaka ngʼad kare oko kuom ogandane.”"}]}