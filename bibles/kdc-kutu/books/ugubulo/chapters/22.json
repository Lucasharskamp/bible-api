{"data":[{"book":"Ugubulo","chapter":"22","verse":"1","text":"Vivija ayo imsenga wa kuulanga kandagusila lwanda lwa mazi ga ugima, gong'ala kamba kiyoo, golawa mkigoda cha undewa wa Mulungu na cha Mwanang'hondolo."},{"book":"Ugubulo","chapter":"22","verse":"2","text":"Lwanda ulo lukilima hagati ha nzila ng'hulu ya buga. Kila mwambu wa lwanda ulo kukala na mbiki wa ugima, ulela matunda miyanza longo na mibili kwa mwaka, ndiyo kulonga, ulela kila mwezi na majani gake dawa ya kuwahonya wanhu wa isi zose."},{"book":"Ugubulo","chapter":"22","verse":"3","text":"Kuduhu chochose kiduiligwe na Mulungu chonda kikale kudibuga dijo."},{"book":"Ugubulo","chapter":"22","verse":"4","text":"Wochona kihanga chake, na twaga jake dokuwa mvihanga vao."},{"book":"Ugubulo","chapter":"22","verse":"5","text":"Honda kuwe na ikilo kabili, na wanhu wokala mumo honda walonde taa hebu zuwa, kwavija Mndewa Mulungu kokuwa mulenge wao, na wotawala kamba wandewa siku zose."},{"book":"Ugubulo","chapter":"22","verse":"6","text":"Abaho ayo imsenga wa kuulanga kanongela, “Mbuli zino za ukweli na za kutamaniligwa. Mndewa Mulungu yawalongoze watula ndagu walonge usenga wake kubitila Loho wake, kamtuma msenga wake wa kuulanga yawalagusile wasang'hanaji zake mbuli zonda zilawilile sambi.”"},{"book":"Ugubulo","chapter":"22","verse":"7","text":"“Tegeleza! Nokwiza hima. Kamweda munhu yozigoga mbuli za ulaguzi zili mkitabu kino.”"},{"book":"Ugubulo","chapter":"22","verse":"8","text":"Niye Yohana mbonile na kuhulika mbuli zino. Vimbone na kuhulika, nigwa kingubanguba mmagulu gake ayo imsenga wa kuulanga yandagusile mbuli zino, nilonda kumtambikila."},{"book":"Ugubulo","chapter":"22","verse":"9","text":"Lakini heyo kanongela, “Sekeutende vivo! Niye na msang'hanaji kamba gweye na ndugu zako watula ndagu wa Mulungu na wanhu wose wozigoga mbuli za kitabu kino. Gweye mtambikile Mulungu.”"},{"book":"Ugubulo","chapter":"22","verse":"10","text":"Abaho kanongela, “Sekeuzifise mbuli za ulaguzi zili mkitabu kino, kwavija kipindi chake cha kulawilila cha mmabehi."},{"book":"Ugubulo","chapter":"22","verse":"11","text":"Munhu yotenda gehile yagendelele kutenda gehile, munhu mchafu yagendelele kuwa mchafu na munhu yotenda ganogile yagendelele kutenda ganogile na munhu yong'ala yagendelele kung'ala.”"},{"book":"Ugubulo","chapter":"22","verse":"12","text":"Yesu kolonga, “Tegeleza! Nokwiza hima hamoja na nhunza yonda nimgwee kila munhu kamba viyasang'hane."},{"book":"Ugubulo","chapter":"22","verse":"13","text":"Niye na Alufa na Omega, waichanduso na waikimambukizo, mwanduso na uhelelo wa vinhu vose."},{"book":"Ugubulo","chapter":"22","verse":"14","text":"“Wamweda wanhu wofuwa viwalo vao, wadahe kuja tunda da mbiki wa ugima na wengile mna imilango ya buga dijo."},{"book":"Ugubulo","chapter":"22","verse":"15","text":"Lakini kunze ya buga dijo kuna wanhu wogevuza na wahawi na wakomaji na wagoni na wanhu wovitambikila vinyago na wanhu wonogelwa kulonga uvizi."},{"book":"Ugubulo","chapter":"22","verse":"16","text":"“Niye Yesu, nimtuma msenga wangu wa kuulanga yawalongele mbuli zino mna ivibumbila va wanhu wanitogole. Niye nolawa mulukolo lwa Daudi, vivija niye na nhondo ing'ala imitondo.”"},{"book":"Ugubulo","chapter":"22","verse":"17","text":"Loho wa Mulungu na Mtwanzi yosoligwa wolonga, “Izo!”"},{"book":"Ugubulo","chapter":"22","verse":"18","text":"Niye nowazuma wanhu wose wohulika mbuli za ulaguzi zili mkitabu kino, munhu yoyose yahongeza kinhu chochose muno, Mulungu nayo komongezela mikubulo yandikigwe mna ikitabu kino."},{"book":"Ugubulo","chapter":"22","verse":"19","text":"Na munhu yoyose yahasegeza mbuli yoyose kulawa mkitabu kino cha ulaguzi, Mulungu komsegezela hanhu ha fungu mna umbiki wa ugima na mna dibuga ding'ala, vilongigwe mna ikitabu kino."},{"book":"Ugubulo","chapter":"22","verse":"20","text":"Yesu yagubule ukweli wa mbuli zose zino, kolonga, “Ona nokwiza hima!”"},{"book":"Ugubulo","chapter":"22","verse":"21","text":"Ng'hekewa ya Mndewa Yesu ikale na mweye mose. Ona."}]}