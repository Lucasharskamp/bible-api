{"data":[{"book":"Maliko","chapter":"6","verse":"1","text":"Che Yesu ŵatyosile pepala, ŵalongene ni ŵakulijiganya ŵao ni kwaula ku nsinda wakwe."},{"book":"Maliko","chapter":"6","verse":"2","text":"Palyaiche Lyuŵa lya Kupumulila, Che Yesu ŵatandite kwiganya mu nyuumba ja kusimanilana Ŵayahudi. Ŵandu ŵajinji ŵaŵampilikene ŵasimosile achitiji, “Ana apatile kwapi yele indu yakuisala yi? Ana apatile kwapi lunda lu mundu ju mpaka akombole kuitendekanya yakusimonjeka?"},{"book":"Maliko","chapter":"6","verse":"3","text":"Ana aju ngaŵa jwakusepa jula, mwana ju che Maliamu ni achapwakwe ngaŵa che Yakobo ni che Yusufu ni che Yuda ni che Simoni? Ana achalumbugwe ngakutamanga papapa pamangwetu pa?” Kwa yele ŵankanile."},{"book":"Maliko","chapter":"6","verse":"4","text":"Nambo Che Yesu ŵaasalile, “Jwakulondola jwa Akunnungu akuchimbichikwa papalipose, nambo ngakuchimbichikwa mchilambo chakwe ni mwa achalongo achinjakwe ni kwa ŵandu ŵaali mu nyuumba jakwe.”"},{"book":"Maliko","chapter":"6","verse":"5","text":"Che Yesu nganakombola kuitendekanya indu yakusimosya pa Nasaleti po, nambo nganatupa ŵakulwala ŵaŵaasajichile makono ni kwalamya."},{"book":"Maliko","chapter":"6","verse":"6","text":"Nombejo ŵasimosile nnope, ligongo ŵandu ŵa kweleko wo nganakulupililanga."},{"book":"Maliko","chapter":"6","verse":"7","text":"Che Yesu ŵaaŵilasile ŵakulijiganya ŵao likumi ni ŵaŵili ŵala, ŵatandite kwatuma ŵaŵili ŵaŵili ni kwapa ukombole wa kugakoposya masoka."},{"book":"Maliko","chapter":"6","verse":"8","text":"Ni ŵaasalile, “Ngasinjigala chindu chachilichose mu ulendo ikaŵe nkongojo pe. Ngasinjigala chakulya chachilichose atamuno nsaku atamuno mbiya."},{"book":"Maliko","chapter":"6","verse":"9","text":"Mbwale italawanda nambo ngasinjigala mwinjilo wine."},{"book":"Maliko","chapter":"6","verse":"10","text":"Papalipose pachampochele nnonjele mmomo mpaka pachintyoche pelepo."},{"book":"Maliko","chapter":"6","verse":"11","text":"Papalipose pachankane kumpochela ni kukana kumpilikanila, ntyoche pelepo nchikung'undaga luundu mmakongolo mwenu, kulosya kuti nkwajamuka, pakuŵa akanile kuupochela utenga wa Akunnungu.”"},{"book":"Maliko","chapter":"6","verse":"12","text":"Nipele ŵatyosile, ŵaalalichile ŵandu aleche sambi syao."},{"book":"Maliko","chapter":"6","verse":"13","text":"Ŵagakopwesye masoka gamajinji, sooni ŵaapakesye mauta ŵakulwala ŵajinji ni kwalamya."},{"book":"Maliko","chapter":"6","verse":"14","text":"Mwenye che Helode ŵasipikene ngani syo, pakuŵa liina li Che Yesu lyamanyiche papalipose. Ŵandu ŵampepe ŵatite, “Mundu ju ali che Yohana Jwakubatisya, asyuchile! Kwaligongo lyo akwete machili ga kupanganya yakusimonjeka.”"},{"book":"Maliko","chapter":"6","verse":"15","text":"Nambo ŵane ŵatite, “Mundu ju ali che Elia.”"},{"book":"Maliko","chapter":"6","verse":"16","text":"Nambo che Helode paŵapilikene yeleyi, ŵatite, “Jweleju ali che Yohana Jwakubatisya junankatile ntwe, asyuchile!”"},{"book":"Maliko","chapter":"6","verse":"17","text":"Che Helode ŵaganisisye yeleyo pakuŵa, kundanda ko ŵaalajisye ŵandu kuti ŵakamule che Yohana ni kwataŵa mu nyuumba jakutaŵilwa ŵandu. Che Helode ŵatesile yeleyo ligongo ŵalombile che Helodia juŵaliji ŵankwakwe che Filipo mpwakwe."},{"book":"Maliko","chapter":"6","verse":"18","text":"Che Yohana Ŵakubatisya ŵaasalilaga che Helode, “Ngaikuŵajilwa mmwe kwalomba ŵankwakwe mpwenu.”"},{"book":"Maliko","chapter":"6","verse":"19","text":"Nipele che Helodia, ŵankwakwe mwenye, ŵanchimile nnope che Yohana, ŵasachile kwaulaga, nambo nganakombola."},{"book":"Maliko","chapter":"6","verse":"20","text":"Che Helode ŵanjogopaga che Yohana pakuŵa ŵaimanyilile kuti ŵaliji jwambone ni jwanswela, kwapele ŵanlindilile. Che Helode yaanonyelaga kwapilikanila che Yohana, nachiŵamuno yaapetekaga ntima kwannope paŵamalisyaga kwapikanila."},{"book":"Maliko","chapter":"6","verse":"21","text":"Nambo lyuŵa limo, che Helodia ŵapatile lipesa pa lyuŵa lyakumbuchila kupagwa kwa che Helode. Che Helode ŵaapanganyichisye chindimba achakulu ŵa nkungulu wakwe, achakulu ŵa ŵandu ŵangondo ni ilongola ŵa chilambo cha ku Galilaya."},{"book":"Maliko","chapter":"6","verse":"22","text":"Nipele, mwali ju che Helodia ŵajinjile, ŵatyasile ni kunnonyelesya kwannope mwenye che Helode ni achalendo ŵakwe. Mwenye che Helode ŵansalile mwali jula, “Mumende chachilichose chinkuchisaka, chinampe.”"},{"book":"Maliko","chapter":"6","verse":"23","text":"Ni sooni ŵalumbilile, “Chachilichose chachimumende chinampe, atamuno mbindikati ja umwenye wangu.”"},{"book":"Maliko","chapter":"6","verse":"24","text":"Mwali jo ŵakopweche ni kwaula kwa achikulugwe kukwausya, “Ŵeende chichi?”"},{"book":"Maliko","chapter":"6","verse":"25","text":"Mwali jula ŵausile kwa chitema kwa mwenye ni ŵaasalile, “Ngusaka muumbe sambano pejino, ntwe u che Yohana Ŵakubatisya mu mbale.”"},{"book":"Maliko","chapter":"6","verse":"26","text":"Mwenye jula ŵasupwiche nnope, nambo pakuŵa ŵanlumbilile paujo pa achalendo ŵakwe, nganakombola kunkanila."},{"book":"Maliko","chapter":"6","verse":"27","text":"Papopo mwenye ŵantumile jwangondo akajigale ntwe u che Yohana. Jwangondo ŵajawile mu nyuumba jakutaŵilwa ŵandu ni kwakata che Yohana ntwe."},{"book":"Maliko","chapter":"6","verse":"28","text":"Ŵaichenawo ntwe ula mu mbale ni kumpa mwali, nombejo ŵampele achikulugwe."},{"book":"Maliko","chapter":"6","verse":"29","text":"Ŵakulijiganya ŵa che Yohana paŵajipilikene ngani jo, ŵapite kukwigala chiilu chakwe ni kuchisika."},{"book":"Maliko","chapter":"6","verse":"30","text":"Achinduna ŵala ŵausile ku ulendo wao ni kunsalila Che Yesu yose iŵaitesile ni iŵaijigenye."},{"book":"Maliko","chapter":"6","verse":"31","text":"Che Yesu ŵaasalile, “Tujaule peuto pangali ŵandu kuti nkapumulile.” Ŵaŵechete yeleyo ligongo kwaliji kwana ŵandu ŵajinji ŵaŵaikaga ni kutyoka, namose Che Yesu ni ŵakulijiganya ŵakwe nganapatanga lipesa lyakuti alyanje."},{"book":"Maliko","chapter":"6","verse":"32","text":"Nipele ŵajinjile mu ngalaŵa achinsyene pe kwaula peuto pangali ŵandu."},{"book":"Maliko","chapter":"6","verse":"33","text":"Nambo ŵandu ŵajinji ŵaaweni paŵajaulaga po, ni ŵamanyilile. Nipele ŵandu ŵajinji ŵaumile misi jose ŵautuchile ni ŵalongolele kwika kwiuto kula, Che Yesu ni ŵakulijiganya ŵao akanaiche."},{"book":"Maliko","chapter":"6","verse":"34","text":"Paŵatulwiche mu ngalaŵa, Che Yesu ŵauweni mpingo wekulungwa wa ŵandu, ŵaukolele chanasa ligongo ŵaliji mpela ngondolo syangali ni jwakuchinga ni ŵatandite kwajiganya indu yejinji."},{"book":"Maliko","chapter":"6","verse":"35","text":"Palyaiche ligulo ŵakulijiganya ŵaajaulile Che Yesu ni kwasalila, “Sambano kuswele ni sooni mutuli muno mwipululu."},{"book":"Maliko","chapter":"6","verse":"36","text":"Mwalanje ŵandu ŵa ajaulangane mmisinda jajiŵandichile pane mmigunda, akalisumile yakulya.”"},{"book":"Maliko","chapter":"6","verse":"37","text":"Nambo Che Yesu ŵatite, “Ŵanyamwe mwape chakulya alyanje.”"},{"book":"Maliko","chapter":"6","verse":"38","text":"Nambo Che Yesu ŵausisye, “Nkwete mikate jilingwa? Njaule nkalole.”"},{"book":"Maliko","chapter":"6","verse":"39","text":"Che Yesu ŵaasalile ŵakulijiganya ŵao ŵatamiche ŵandu wo pa manyasi gamaŵisi mipingo mipingo."},{"book":"Maliko","chapter":"6","verse":"40","text":"Nombewo ŵatemi mmipingo ja ŵandu mia moja ni ja ŵandu hansini."},{"book":"Maliko","chapter":"6","verse":"41","text":"Nipele Che Yesu ŵajigele mikate nsano jila pamo ni somba siŵili sila. Ŵalolite kwinani ni kwatogolela Akunnungu ni kujigaŵanya mikate jila. Ni ŵapele ŵakulijiganya ŵao kuti ŵagaŵanyichisye ŵandu. Ilaila ŵagaŵilenye ŵandu wose somba siŵili sila."},{"book":"Maliko","chapter":"6","verse":"42","text":"Ŵandu wose ŵalile ni kwikuta."},{"book":"Maliko","chapter":"6","verse":"43","text":"Nipele ŵakulijiganya ŵakumbikenye sigasi sya mikate ni somba, ŵagumbesye itundu kumi na mbili."},{"book":"Maliko","chapter":"6","verse":"44","text":"Achalume ŵaŵalile mikate jo ŵaliji mianda nsano."},{"book":"Maliko","chapter":"6","verse":"45","text":"Papopo Che Yesu ŵaasalile ŵakulijiganya ŵao ajinjilanje mu ngalaŵa alongolele ku Besesaida kwakuli peesi litanda. Nombejo ŵasigalile kuti aulanje mpingo wa ŵandu ula."},{"book":"Maliko","chapter":"6","verse":"46","text":"Paŵamasile kwalanga ŵandu, Che Yesu ŵakwesile kwitumbi kukupopela."},{"book":"Maliko","chapter":"6","verse":"47","text":"Palyaiche ligulo, ngalaŵa jila jaliji pambindikati litanda, katema ko Che Yesu ŵaliji jikape kunsanga."},{"book":"Maliko","chapter":"6","verse":"48","text":"Nipele ŵaweni ŵakulijiganya ŵao ŵala achilagaga mu ngalaŵa, ligongo mbungo jaliji jininkwaputa. Kuninkucha Che Yesu ŵaŵandichile achendaga pachanya meesi ni ŵalitesile akwapelenganya."},{"book":"Maliko","chapter":"6","verse":"49","text":"Nambo ŵakulijiganya ŵala paŵammweni ali nkwenda pachanya meesi, ŵaganisisye lilaika, ni ŵatandite gumilanga."},{"book":"Maliko","chapter":"6","verse":"50","text":"Pakuŵa wose paŵambweni ŵajogwepe nnope."},{"book":"Maliko","chapter":"6","verse":"51","text":"Nipele ŵajinjile mu ngalaŵa jiŵaliji ŵakulijiganya ŵao mula ni mbungo jatulele. Ŵakulijiganya ŵasimosile nnope,"},{"book":"Maliko","chapter":"6","verse":"52","text":"ligongo, ŵaliji akanamanyilile chatesile Che Yesu nkati mikate jila, pakuŵa mitima jao jatopelwe kumanyilila."},{"book":"Maliko","chapter":"6","verse":"53","text":"Che Yesu pamo ni ŵakulijiganya ŵao ŵajombweche litanda, ŵaiche ku Genesaleti, pelepo ŵajijimiche ngalaŵa jao."},{"book":"Maliko","chapter":"6","verse":"54","text":"Paŵakopweche mu ngalaŵa, papopo ŵandu ŵaamanyilile Che Yesu."},{"book":"Maliko","chapter":"6","verse":"55","text":"Nipele ŵautwiche achisyungulaga pachilambo pose, ni kutanda kwajigalanga ŵakulwala ali agonile mmigono jao, ni kwajausya kulikose kuŵapilikene kuti Che Yesu ali kweleko."},{"book":"Maliko","chapter":"6","verse":"56","text":"Kulikose kuŵajawile Che Yesu, mmisinda, mmisi ni mmigunda, ŵandu ŵaliji nkwagoneka ŵakulwala peuto pakusumichisya malonda, ŵachondelele Che Yesu kuti ŵakulwala ŵakwaye namose luminiko lwa mwinjilo wao. Ni wose ŵaŵakwaiye ŵalamile."}]}