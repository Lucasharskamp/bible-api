{"data":[{"book":"2 T'imotiwos","chapter":"1","verse":"1","text":"Iyesus Krstos weeron daatsets jangets kashi keewo keewetsok'on, Ik'o bí ettso Iyesus Krstossh wosheetso wottso P'awlosoke woshetsoniye."},{"book":"2 T'imotiwos","chapter":"1","verse":"2","text":"Boree, shune na'o t naay T'imotiwossha, Niho Ik'oktsonat nodoonz Iyesus Krstosoki s'aatonat mhretiyo, jeenon neesh wotowe."},{"book":"2 T'imotiwos","chapter":"1","verse":"3","text":"T'uwe aawon uni'aawo neesh Ik'o t k'onor neen gawat t nihots bok'altsok'o taawere maac' s'ayinon bísh tfiniru Ik'o udirwe."},{"book":"2 T'imotiwos","chapter":"1","verse":"4","text":"Ni aac'uwo bateratse, neen be'er ayide'er gene'uwosh neen bek'o tewunirwe."},{"book":"2 T'imotiwos","chapter":"1","verse":"5","text":"Niyoke fa'a arik wotts imnetiyo gawiruwee, mannaari imnetiman shinowere ni'indo Loyidaanat ni'ind Ewunk'eyoke teshke, niyoknowere b́beyok'o t'iwintsree."},{"book":"2 T'imotiwos","chapter":"1","verse":"6","text":"Man jangosh t kisho ni'ats t gedor neesh imetsonat niatsotse taawok'o wotat beyiru Ik' imtso aaniy n deshiyitwok'o neesh gawirwe."},{"book":"2 T'imotiwos","chapter":"1","verse":"7","text":"Ik'o noosh b́ imiye angonat shunikon, b́ took keewi shayira bako shati shayiraliye."},{"book":"2 T'imotiwos","chapter":"1","verse":"8","text":"Eshe nodoonz jango gawosh jitsk'aye, b́ jangosh tipetso taan jitsk'aye, ernmó Ik'o neesh b́'imet angon doo shishiy jangosh taanton gond bek'o de'e."},{"book":"2 T'imotiwos","chapter":"1","verse":"9","text":"Bí noo nofints sheeng finosh b́woterawo b́ took shunon b́ s'aatone noon b́ kashiy, s'ayinoshowere noon s'eegree, s'aatanowere ay duroniyere shino Iyesus Krstosn noosh imre."},{"book":"2 T'imotiwos","chapter":"1","verse":"10","text":"Deeranwere noon woritso Iyesus Krstosn b́ waatsotse and be'ere. Bí k'iri ango tiitst dooshishiyon k'ir desha dúre dúre beyo noosh b́k'iitsi."},{"book":"2 T'imotiwos","chapter":"1","verse":"11","text":"Taawere doo shishiyan nabituwo, wosheetso, danifo wotat naashere."},{"book":"2 T'imotiwos","chapter":"1","verse":"12","text":"Gond bek'anowere tiats b́bodir man jangoshe, eree koni ti'amantsk'o tdantsosh jitseratse, taash imets adar man aawu man b́ borfetso t kotetwok'o danre."},{"book":"2 T'imotiwos","chapter":"1","verse":"13","text":"Tiyoke n shishts ar wotts aap'man ariyok'o woshde Iyesus Krstosn n detsts imnetiyonat shunon kore."},{"book":"2 T'imotiwos","chapter":"1","verse":"14","text":"Neesh imets sheeng adarman noyitse beyiru Shayiri s'ayinon korde'e."},{"book":"2 T'imotiwos","chapter":"1","verse":"15","text":"Isiya eteets datsatse beyiru jamwots taan k'az boamtsok'owo danfnee, hanotsisnwere Fegelosnat Hermogenesitse fa'ane."},{"book":"2 T'imotiwos","chapter":"1","verse":"16","text":"Ik'o Onesifor meyitsi ashuwotssh mhretiyo ime, bíwere ayoto taan kup'shre, t tipetsatsnowere jitseratse."},{"book":"2 T'imotiwos","chapter":"1","verse":"17","text":"Dab́ Romi eteets datsumadan b́ waatsok'on kup'dek' geeyat taan b́ daatsi,"},{"book":"2 T'imotiwos","chapter":"1","verse":"18","text":"Dúr s'uwi aawu manotso Ik'o bísh mhretiyo ime, Efesonn t beemanor awuk'o taash b́ fintsok'o nee n tookon sheengsh dek'at danfnee."}]}