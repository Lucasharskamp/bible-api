{"data":[{"book":"دووەم ساموئێل","chapter":"2","verse":"1","text":"ئەوە بوو پاش ئەمە، داود لە یەزدانی پرسی و گوتی: «سەربکەوم بۆ یەکێک لە شارۆچکەکانی یەهودا؟»"},{"book":"دووەم ساموئێل","chapter":"2","verse":"2","text":"ئینجا داود بۆ ئەوێ سەرکەوت، خۆی و هەردوو ژنەکەی، ئەحینۆعەمی یەزرەعیلی و ئەبیگایل کە بێوەژنی نابالی کارمەلی بوو."},{"book":"دووەم ساموئێل","chapter":"2","verse":"3","text":"هەروەها داود ئەو پیاوانەی لەگەڵیدا بوون هەریەکە و لەگەڵ خێزانەکەی برد و لە شاری حەبرۆن و شارۆچکەکانی نیشتەجێ بوون."},{"book":"دووەم ساموئێل","chapter":"2","verse":"4","text":"پاشان پیاوانی یەهودا هاتن و لەوێ داودیان بە پاشای بنەماڵەی یەهودا دەستنیشان کرد."},{"book":"دووەم ساموئێل","chapter":"2","verse":"5","text":"داودیش چەند نێردراوێکی بۆ لای پیاوانی یاڤێش گلعاد نارد بۆ ئەوەی پێیان بڵێن: «با یەزدان بەرەکەتدارتان بکات، کە ئەم چاکەیەتان لەگەڵ گەورەتان، لەگەڵ شاولدا کردووە و ناشتووتانە."},{"book":"دووەم ساموئێل","chapter":"2","verse":"6","text":"ئێستاش با یەزدان خۆشەویستی نەگۆڕ و دڵسۆزیتان پیشان بدات، هەروەها منیش ئەم چاکەیەتان لەگەڵدا دەکەم، چونکە ئێوە ئەم کارەتان کرد."},{"book":"دووەم ساموئێل","chapter":"2","verse":"7","text":"ئێستاش بازووتان بەهێز بکەن و ئازابن، چونکە شاولی گەورەتان مردووە و بنەماڵەی یەهودا منیان بە پاشای خۆیان دەستنیشان کردووە.»"},{"book":"دووەم ساموئێل","chapter":"2","verse":"8","text":"لەو کاتەدا ئەبنێری کوڕی نێری فەرماندەی گشتی سوپاکەی شاول، ئیشبۆشەتی کوڕی شاولی بردبوو و پەڕاندبوویەوە بۆ مەحەنەیم و"},{"book":"دووەم ساموئێل","chapter":"2","verse":"9","text":"کردبووی بە پاشای گلعاد و ئەشوری2‏:9 لەوانەیە مەبەستی لە هۆزی ئاشێر بێت.‏ و یەزرەعیل و ئەفرایم و بنیامین و هەموو ئیسرائیل."},{"book":"دووەم ساموئێل","chapter":"2","verse":"10","text":"ئیشبۆشەتی کوڕی شاول تەمەنی چل ساڵ بوو کاتێک بوو بە پاشای ئیسرائیل، دوو ساڵ پاشایەتی کرد، تەنها بنەماڵەی یەهودا دوای داود کەوتن."},{"book":"دووەم ساموئێل","chapter":"2","verse":"11","text":"ئەو ماوەیەش کە داود تێیدا لە حەبرۆن پاشایەتی کرد لەسەر بنەماڵەی یەهودا، حەوت ساڵ و شەش مانگ بوو."},{"book":"دووەم ساموئێل","chapter":"2","verse":"12","text":"ئەبنێری کوڕی نێر و پیاوانی ئیشبۆشەتی کوڕی شاول مەحەنەیمیان بەجێهێشت و چوون بۆ گبعۆن."},{"book":"دووەم ساموئێل","chapter":"2","verse":"13","text":"هەروەها یۆئابی کوڕی چەرویا و پیاوانی داودیش چوونە دەرەوە و لەلای گۆمەکەی گبعۆن بەیەکگەیشتن، جا ئەمان لەسەر گۆمەکە لەم لا و ئەوانیش لەسەر گۆمەکە لەو لا دانیشتن."},{"book":"دووەم ساموئێل","chapter":"2","verse":"14","text":"ئینجا ئەبنێر بە یۆئابی گوت: «با هەندێک لە گەنجەکان هەستن و لەبەردەمماندا دەستەویەخە بەرەنگاری یەکتری ببنەوە.»"},{"book":"دووەم ساموئێل","chapter":"2","verse":"15","text":"جا هەستان بە هەڵبژاردنی دوازدە پیاو بۆ بنیامین و ئیشبۆشەتی کوڕی شاول و دوازدە پیاویش بۆ داود."},{"book":"دووەم ساموئێل","chapter":"2","verse":"16","text":"ئینجا هەریەکە و سەری بەرامبەرەکەی خۆی گرت و شمشێرەکەی کرد بە قەبرغەی دا و هەموویان کوژران. لەبەر ئەوە ئەو شوێنە لە گبعۆن بە حەلقەت هەچوڕیم2‏:16 حەلقەت هەچوڕیم: واتا کێڵگەی شمشێرە تیژەکان.‏ ناونرا."},{"book":"دووەم ساموئێل","chapter":"2","verse":"17","text":"جا لەو ڕۆژەدا شەڕەکە زۆر توند بوو، ئەبنێر و پیاوانی ئیسرائیل لە بەرامبەر پیاوانی داود تێکشکان."},{"book":"دووەم ساموئێل","chapter":"2","verse":"18","text":"هەر سێ کوڕەکەی چەرویاش، یۆئاب و ئەبیشەی و عەساهێل لەوێ بوون. عەساهێلیش پێیەکانی سووک بوون وەک مامزی کێوی."},{"book":"دووەم ساموئێل","chapter":"2","verse":"19","text":"جا عەساهێل دوای ئەبنێر کەوت و لە ڕاونانی ئەبنێردا نە بەلای ڕاست و نە بەلای چەپدا لاینەدا و"},{"book":"دووەم ساموئێل","chapter":"2","verse":"20","text":"ئەبنێریش ئاوڕی لە دواوە دایەوە و گوتی: «ئەمە تۆی، عەساهێل؟»"},{"book":"دووەم ساموئێل","chapter":"2","verse":"21","text":"ئەبنێریش پێی گوت: «بەلای ڕاست یان چەپدا لابدە و یەکێک لە گەنجەکان بگرە و بۆ خۆت تاڵانی بکە.» بەڵام عەساهێل نەیویست وازی لێ بهێنێت."},{"book":"دووەم ساموئێل","chapter":"2","verse":"22","text":"دیسان ئەبنێر بە عەساهێلی گوت: «بەدوای منەوە مەبە، بۆچی لەگەڵ زەوی تەختت بکەم؟ پاشان چۆن ڕووم بێت لەلای یۆئابی برات سەر بەرز بکەمەوە؟»"},{"book":"دووەم ساموئێل","chapter":"2","verse":"23","text":"بەڵام عەساهێل قایل نەبوو وازی لێ بهێنێت، لەبەر ئەوە ئەبنێر لێیدا و ڕمەکەی کرد بە سکیدا و ڕمەکە لە پشتییەوە دەرچوو. جا لەوێدا کەوت و لە شوێنی خۆیدا مرد، بۆیە هەرکەسێک دەهاتە ئەو شوێنەی کە عەساهێل تێیدا کەوت و مرد، ڕادەوەستا."},{"book":"دووەم ساموئێل","chapter":"2","verse":"24","text":"بەڵام یۆئاب و ئەبیشەی دوای ئەبنێر کەوتن و خۆرئاوا بوو کاتێک گەیشتنە گردی ئەمما ئەوەی نزیکی گییەحە لەسەر ڕێگای چۆڵەوانی گبعۆن."},{"book":"دووەم ساموئێل","chapter":"2","verse":"25","text":"جا نەوەی بنیامین لەدوای ئەبنێر کۆبوونەوە و بوون بە یەک کۆمەڵ و لەسەر گردێک ڕاوەستان."},{"book":"دووەم ساموئێل","chapter":"2","verse":"26","text":"ئەبنێر هاواری لە یۆئاب کرد و گوتی: «ئایا هەتاهەتایە شمشێر خوێن دەڕێژێت؟ ئایا نازانیت کۆتاییەکەی تاڵ دەبێت؟ هەتا کەی بە جەنگاوەران ناڵێیت: ”واز لە ڕاونانی براکانتان بهێنن“؟»"},{"book":"دووەم ساموئێل","chapter":"2","verse":"27","text":"یۆئابیش گوتی: «بە خودای زیندوو، ئەگەر قسەت نەدەکرد، هەتا بەیانی هیچ پیاوێک وازی لە ڕاونانی براکەی نەدەهێنا.»"},{"book":"دووەم ساموئێل","chapter":"2","verse":"28","text":"پاشان یۆئاب فووی بە کەڕەنادا کرد و هەموو جەنگاوەران ڕاوەستان، ئیتر دوای ئیسرائیل نەکەوتن و نەگەڕانەوە بۆ جەنگ."},{"book":"دووەم ساموئێل","chapter":"2","verse":"29","text":"ئینجا ئەبنێر و پیاوەکانی بە درێژایی ئەو شەوە بەناو عەراڤادا2‏:29 شیوێک بوو لە دەریاچەی جەلیلەوە هەتا دەریای مردوو.‏ ڕۆیشتن و لە ڕووباری ئوردون پەڕینەوە و بەناو بیترۆندا ڕۆیشتن و هاتن بۆ مەحەنەیم."},{"book":"دووەم ساموئێل","chapter":"2","verse":"30","text":"یۆئابیش لە ڕاونانی ئەبنێر گەڕایەوە و هەموو جەنگاوەرانی کۆکردەوە. بێجگە لە عەساهێل، نۆزدە پیاو لە خزمەتکارەکانی داود ون بوون،"},{"book":"دووەم ساموئێل","chapter":"2","verse":"31","text":"بەڵام پیاوەکانی داود لەو بنیامینییانەی کە لەگەڵ ئەبنێر بوون سێ سەد و شەست کەسیان لێ کوشتبوون."},{"book":"دووەم ساموئێل","chapter":"2","verse":"32","text":"ئینجا عەساهێلیان هەڵگرت و لە گۆڕەکەی باوکی کە لە بێت‌لەحمە ناشتیان و یۆئاب و پیاوەکانیشی بە درێژایی ئەو شەوە ڕۆیشتن و لە بەرەبەیان گەیشتنە حەبرۆن."}]}