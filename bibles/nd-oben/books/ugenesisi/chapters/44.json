{"data":[{"book":"UGenesisi","chapter":"44","verse":"1","text":"UJosefa waselaya inceku yendlu yakhe wathi: “Gcwalisa silikici amasaka amadoda la ngokudla konke abangakuthwala, ubusubuyisela isiliva salowo lalowo emlonyeni wesaka lakhe."},{"book":"UGenesisi","chapter":"44","verse":"2","text":"Ubusufaka inkomitsho yami, leyana eyesiliva, emlonyeni wesaka lalowo omncinyane wabo ndawonye lesiliva sakhe samabele.” Yenza njengalokho uJosefa ayekutshilo."},{"book":"UGenesisi","chapter":"44","verse":"3","text":"Kwathi emadabukakusa bawavalelisa amadoda asuka kanye labobabhemi bawo."},{"book":"UGenesisi","chapter":"44","verse":"4","text":"Ayengakahambi okuya ngaphi ukusuka edolobheni lapho uJosefa athi encekwini yakhe, “Axhume ngokuphangisa amadoda lawana, ungawafica uthi kuwo, ‘Lenzeleni ukuphindisela okuhle ngokubi na?"},{"book":"UGenesisi","chapter":"44","verse":"5","text":"Le kakusinkomitsho enatha ngenkosi yami njalo ehlahlula ngayo na? Le yinto embi kakhulu eseliyenzile!’ ”"},{"book":"UGenesisi","chapter":"44","verse":"6","text":"Wathi esebaficile wawatsho amazwi la kubo."},{"book":"UGenesisi","chapter":"44","verse":"7","text":"Kodwa bathi kuye, “Kungani inkosi yethu isitsho izinto ezinjalo? Kakube kude lezinceku zakho ukwenza ulutho olunjalo!"},{"book":"UGenesisi","chapter":"44","verse":"8","text":"Phela siyibuyisile kuwe isiliva sisuka laso elizweni laseKhenani, lesiyana esasifumana phakathi emilonyeni yamasaka ethu. Pho besingakwenza njani ukweba isiliva loba igolide endlini yenkosi yakho na?"},{"book":"UGenesisi","chapter":"44","verse":"9","text":"Nxa omunye wezinceku zakho efunyanwa elayo, uzabulawa; kuthi thina abanye sibe yizigqili zenkosi yethu.”"},{"book":"UGenesisi","chapter":"44","verse":"10","text":"Wathi, “Kulungile, kakube njengokutsho kwenu. Lowo ozafunyanwa elayo uzakuba yisigqili sami, lina abanye lonke kalizukuba lecala.”"},{"book":"UGenesisi","chapter":"44","verse":"11","text":"Ngulowo lalowo wabo wethula isaka lakhe walivula."},{"book":"UGenesisi","chapter":"44","verse":"12","text":"Inceku yasihamba ihlola, yaqala ngomdala yayacina ngomcinyane. Inkomitsho yayafunyanwa esakeni likaBhenjamini."},{"book":"UGenesisi","chapter":"44","verse":"13","text":"Bekubona lokhu badabula izigqoko zabo. Emva kwalokho bonke betshatisa obabhemi babo amasaka baphindela edolobheni."},{"book":"UGenesisi","chapter":"44","verse":"14","text":"UJosefa wayelokhu esendlini lapho uJuda labafowabo abafika khona bazilahla phansi phambi kwakhe."},{"book":"UGenesisi","chapter":"44","verse":"15","text":"UJosefa wathi kubo, “Kuyini lokhu elikwenzileyo? Kalazi na ukuthi umuntu onjengami ubona izinto ngokuhlahlula?”"},{"book":"UGenesisi","chapter":"44","verse":"16","text":"UJuda waphendula wathi, “Kambe singabe sisathini? Singakuveza kanjani ukuba msulwa kwethu? UNkulunkulu usembule icala lezinceku zakho. Manje sesiyizichaka zenkosi yami, thina ngokwethu lalowo ofunyenwe elayo inkomitsho.”"},{"book":"UGenesisi","chapter":"44","verse":"17","text":"Kodwa uJosefa wathi. “Kakube kude lami ukwenza into enjalo! Yileyo indoda kuphela efunyanwe ilayo inkomitsho ezakuba yisichaka sami. Abanye lonke buyelani kuyihlo ngokuthula.”"},{"book":"UGenesisi","chapter":"44","verse":"18","text":"UJuda wasesondela kuye wathi, “Oh, nkosi yami, akuvumele inceku yakho itsho ilizwi enkosini yami. Ungayizondeli inceku yakho, loba wena ulingana loFaro ngokwakhe."},{"book":"UGenesisi","chapter":"44","verse":"19","text":"Inkosi yami yabuza izinceku zayo yathi, ‘Lilaye na uyihlo kumbe umfowenu?’"},{"book":"UGenesisi","chapter":"44","verse":"20","text":"Thina saphendula sathi, ‘Silaye ubaba oseluphele, njalo ikhona indodana ayizala eseluphele. Umnewabo wafa, njalo yiyo yodwa eseleyo emadodaneni kanina, ngakho uyise uyayithanda.’"},{"book":"UGenesisi","chapter":"44","verse":"21","text":"Wena wasusithi ezincekwini zakho, ‘Mletheni kimi ukuze ngimbone mina ngokwami.’"},{"book":"UGenesisi","chapter":"44","verse":"22","text":"Thina sathi enkosini yami, ‘Umfana ngeke asuka kuyise; nxa esuka kuye, uyise uzakufa.’"},{"book":"UGenesisi","chapter":"44","verse":"23","text":"Kodwa izinceku zakho wazitshela wathi, ‘Ngaphandle kokuba umnawenu omncane lize laye, ngeke liphinde libubone njalo ubuso bami.’"},{"book":"UGenesisi","chapter":"44","verse":"24","text":"Sathi ukubuyela encekwini yakho ubaba, samtshela lokho okwakutshiwo yinkosi yami."},{"book":"UGenesisi","chapter":"44","verse":"25","text":"Ubaba wasesithi, ‘Buyelani liyethenga okunye njalo ukudla.’"},{"book":"UGenesisi","chapter":"44","verse":"26","text":"Kodwa thina sathi, ‘Ngeke siye khona. Kuphela nxa umnawethu omncane elathi, singahamba. Ngeke sibubone ubuso bendoda leyo ngaphandle kokuba umnawethu omncane silaye.’"},{"book":"UGenesisi","chapter":"44","verse":"27","text":"Inceku yakho ubaba yathi kithi, ‘Liyakwazi ukuthi umkami wangizalela amadodana amabili."},{"book":"UGenesisi","chapter":"44","verse":"28","text":"Omunye wabo wasuka kimi, ngathi, “Ngempela udlithiziwe waba yizicucu.” Ngakho kangisaphindanga ngambona kusukela khonapho."},{"book":"UGenesisi","chapter":"44","verse":"29","text":"Manje lingangithathela lalo futhi abesesehlelwa ngokubi, lizakwehlisela ikhanda lami eliyimpunga engcwabeni ngidabukile kakhulu.’"},{"book":"UGenesisi","chapter":"44","verse":"30","text":"Ngakho-ke, nxa umfana singelaye lapho sengibuyela encekwini yakho ubaba, yena ompilo yakhe isondelelene kakhulu leyomfana lo,"},{"book":"UGenesisi","chapter":"44","verse":"31","text":"uzakuthi angabona umfana engekho, ahle afe. Thina zinceku zakho sizakusa ikhanda likababa eliyimpunga engcwabeni lihlulukelwe."},{"book":"UGenesisi","chapter":"44","verse":"32","text":"Inceku yakho yanikela ukuphila kwayo ngokuphepha komfana kubaba. Ngathi, ‘Nxa ngingambuyisi kuwe, ngizawuthwala lowomlandu kuwe, baba, impilo yami yonke!’"},{"book":"UGenesisi","chapter":"44","verse":"33","text":"Ngakho-ke ngiyacela ukuthi uvumele inceku yakho isale lapha njengesichaka senkosi yami esikhundleni somfana, yena umfana akhululwe ahambe labanewabo."},{"book":"UGenesisi","chapter":"44","verse":"34","text":"Ngingabuyela ngithini kubaba umfana ngingelaye? Hatshi! Ungangenzi ngibone usizi olungamehlela ubaba.”"}]}