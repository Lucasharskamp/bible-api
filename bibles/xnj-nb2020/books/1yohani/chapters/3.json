{"data":[{"book":"1 Yohani","chapter":"3","verse":"1","text":"Mlola, uganu wa Dadi cheuvi ukulu weukita tikemelewa tavana va Chapanga! Na chakaka ndi chativili, ndi muni vandu va pamulima vatimanyili lepi tete ndava muni vammanyili lepi Chapanga."},{"book":"1 Yohani","chapter":"3","verse":"2","text":"Mwava nkozi, hinu tavana va Chapanga, nambu yakona yangamanyikana hotohoto chetivyayi. Nambu timayili kuvya penapo Kilisitu peibwela yati tiwanangana nayu ndava yati tikumlola ngati cheavili."},{"book":"1 Yohani","chapter":"3","verse":"3","text":"Na kila mundu mweavi na huvalila yeniyo ndi akujinyambisa, ngati Kilisitu cheanyambiswi."},{"book":"1 Yohani","chapter":"3","verse":"4","text":"Kila mundu mweikita gahakau akugabela malagizu ga Chapanga, ndava kumbudila Chapanga ndi kuyibela malagizu ga Chapanga."},{"book":"1 Yohani","chapter":"3","verse":"5","text":"Kilisitu abwelili ndava ya kuwusa kumbudila kwitu Chapanga, na mwene ambudili lepi Chapanga."},{"book":"1 Yohani","chapter":"3","verse":"6","text":"Kila mundu mweitama mukuwungana na Kilisitu iyendelela lepi kumbudila Chapanga. Yoyoha mweiyendelela kumbudila Chapanga, amuwene lepi amala ammanyili lepi."},{"book":"1 Yohani","chapter":"3","verse":"7","text":"Vana vangu, mundu akotoka kuvakonga! Mweikita gabwina kwa Chapanga akumganisa Chapanga muni Kilisitu mmbwina neju palongolo ya Chapanga."},{"book":"1 Yohani","chapter":"3","verse":"8","text":"Mweikita gahakau ndi wa Setani, ndava Muhakau ndi ambudili Chapanga kuhumila utumbula. Ndava yeniyo Mwana wa Chapanga abwelili pamulima muni ahalabisa lihengu loha la Mhakau."},{"book":"1 Yohani","chapter":"3","verse":"9","text":"Kila mundu mweavili Mwana wa Chapanga akumbudila lepi Chapanga ndava muni wumi wa Chapanga utama mugati yaki ihotola lepi kumbudila Chapanga muni Chapanga ndi Dadi wavi."},{"book":"1 Yohani","chapter":"3","verse":"10","text":"Kwa njila yeniyi tihotola kuvamanya vevavili vana va Chapanga na vevavili vana va Setani. Mundu yoyoha mwangakita gegavi gabwina palongolo yaki amala mundu mwanga mgana mlongo waki mwenuyo mwana lepi wa Chapanga."},{"book":"1 Yohani","chapter":"3","verse":"11","text":"Wenuwu ndi ujumbi wemwayuwini kuhumila kadeni kuvya: Tigananayi tete kwa tete."},{"book":"1 Yohani","chapter":"3","verse":"12","text":"Mkoto kuvya ngati Kaini mweavili mundu wa yula Muhakau akamukoma mlongo waki Abeli. Ndava ya kiki amkomili? Ndava matendu gaki gavi gahakau, na mlongo waki akitayi gabwina palongolo ya Chapanga."},{"book":"1 Yohani","chapter":"3","verse":"13","text":"Valongo vangu, mkoto kukangasa, ngati vandu va mulima vavavengii nyenye."},{"book":"1 Yohani","chapter":"3","verse":"14","text":"Tete timanyi kuvya tihumi mulifwa tiyingi mukulama, ndava tivaganili valongo. Mwene mweangali uganu mwenuyo itama mumakakala ga lifwa."},{"book":"1 Yohani","chapter":"3","verse":"15","text":"Kila mweakumuvenga mlongo waki ndi mkomaji, na nyenye mumanyi kuvya mundu mkomaji avi lepi na wumi wa magono goha gangali mwishu."},{"book":"1 Yohani","chapter":"3","verse":"16","text":"Ndava ya lenili tiumanyi uganu chauvi, ndi muni Kilisitu awusili wumi waki ndava ya tete, na tete mewa tiwusa wumi witu ndava ya kuvatangatila valongo vitu."},{"book":"1 Yohani","chapter":"3","verse":"17","text":"Nambu mundu avi na vindu vya pamulima, na akumlola mlongo waki igana, akabela kumuhengela lipyana, wu, ihotola wuli kujova akumgana Chapanga?"},{"book":"1 Yohani","chapter":"3","verse":"18","text":"Vana vangu tileka kuvagana vandu kwa kujova ndu nambu tivagana chakaka kwa kulangisa matendu."},{"book":"1 Yohani","chapter":"3","verse":"19","text":"Ndi chetihotola kuvya tavandu vetivili na uchakaka, na tivili lepi na wogoyi mumitima yitu palongolo ya Chapanga."},{"book":"1 Yohani","chapter":"3","verse":"20","text":"Ngati mitima yitu ikutikumbusa lepi kuvya tikumbudila Chapanga, timanyi kuvya Chapanga muvaha kuliku mitima hitu na mwene amanyili goha."},{"book":"1 Yohani","chapter":"3","verse":"21","text":"Vankozi vangu, mitima yitu ngati yikutikumbusa lepi kuvya tikumbudila Chapanga hinu tivya lepi na wogoyi palongolo ya Chapanga."},{"book":"1 Yohani","chapter":"3","verse":"22","text":"Na chochoha chetikumuyupa, tichipata kwaki. Tiyuwanila mihilu yaki kukita gala gegakumganisa Chapanga."},{"book":"1 Yohani","chapter":"3","verse":"23","text":"Mihilu yaki ndi iyi, kumsadika Yesu Kilisitu mweavili Mwana waki, na kuganana tavete ngati cheatilagizili."},{"book":"1 Yohani","chapter":"3","verse":"24","text":"Vandu voha veviyidakila mihilu ya Chapanga vitama mukuwungana nayu. Vene vitama mugati ya Chapanga na Chapanga itama mugati yavi. Tete tigamanyili ago kwa njila ya Mpungu Msopi mweatipelili."}]}