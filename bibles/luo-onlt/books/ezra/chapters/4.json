{"data":[{"book":"Ezra","chapter":"4","verse":"1","text":"Ka wasik Juda gi Benjamin nowinjo ni joma notwe ne gero hekalu ne Jehova Nyasaye, ma Nyasach Israel,"},{"book":"Ezra","chapter":"4","verse":"2","text":"negibiro ir Zerubabel to gi jotend anywola mi giwacho niya, “We wakonyu gedo nikech Nyasachuno ema wan bende wasebedo ka wachiwone misango nyaka aa kinde Esarhadon ruodh Asuria, mane okelowa kae.”"},{"book":"Ezra","chapter":"4","verse":"3","text":"To Zerubabel, Jeshua kod jotend anywola duto mag Israel nodwokogi niya, “Ok un e achiel kodwa e gero hekalu ne Nyasachwa. Wan kendwa wabiro gedo ne Jehova Nyasaye, ma Nyasach Israel, mana kaka Ruoth Sairas, ma ruodh Pasia, nochikowa.”"},{"book":"Ezra","chapter":"4","verse":"4","text":"Eka joma ni machiegni kodgi nowuok mondo onyos chuny jo-Juda kendo gibed maluor mar dhi nyime gi gedo."},{"book":"Ezra","chapter":"4","verse":"5","text":"Negikawo jongʼad rieko michulo mondo okwedgi kendo orund chenro mag-gi e ndalono duto mar loch Sairas ruodh Pasia kendo nyaka ndalo loch mar Darius ruodh Pasia."},{"book":"Ezra","chapter":"4","verse":"6","text":"E chakruok mar loch Sakses, ne gidonjone jo-Juda kod jo-Jerusalem."},{"book":"Ezra","chapter":"4","verse":"7","text":"To e ndalo mag Artaksases ruodh Pasia, Bishlam, Mithredath, Tabel kod joge mamoko moriwore godo ne ondiko baruwa ne Artaksases. Baruwani nondiki e kit ndiko mar jo-Aram kendo gi dho jo-Aram."},{"book":"Ezra","chapter":"4","verse":"8","text":"Rehum ma jatend lweny kod Shimshai ma jagoro nondiko baruwa marach kuom Jerusalem ne Artaksases ma ruoth kama:"},{"book":"Ezra","chapter":"4","verse":"9","text":"Rehum ma jatend lweny kod Shimshai ma jagoro, kanyakla gi jogo mamoko mane gitiyogo, ma gin jongʼad bura kod jotelo motelone joma oa Tripolis, Pasia, Erek, Babulon kod jo-Elam moa Susa,"},{"book":"Ezra","chapter":"4","verse":"10","text":"gi joma moko mane Ashurbanipal, ngʼatno maduongʼ kendo moluor noriembo, mi omiyogi kar dak e dala maduongʼ mar Samaria kod kamachielo machiegni gi loka Aora Yufrate."},{"book":"Ezra","chapter":"4","verse":"11","text":"Ma e baruwa machalo gi baruwa mane giorone."},{"book":"Ezra","chapter":"4","verse":"12","text":"Ruoth nyaka ngʼeni, jo-Yahudi mane obiro irwa koa iri osedhi Jerusalem kendo gisechako gero dala maduongʼ mane ongʼanyo kendo ma timbene mono. Gisechako gero ohinga mane osemukore kendo to bende giloso mise mage."},{"book":"Ezra","chapter":"4","verse":"13","text":"Kuom mano, ruoth onego ngʼe ni ka dala maduongʼni oger kendo ohinga mage ochung kendo, to onge osuru mibiro chul, kata chiwo kod chudo moro amora kendo pesa ma joka ruoth yudo ok nogol."},{"book":"Ezra","chapter":"4","verse":"14","text":"Nimar wan e bwo chik mar kar dak ruoth kendo ok en gima ber mondo wane ka ruoth ichayo, waoro wachni mondo onyis ruoth,"},{"book":"Ezra","chapter":"4","verse":"15","text":"mondo omany kuonde mokanie gik machon mag ruodhi miluwo bangʼ-gi. E ndiko machon mokan ibiro yudo ni dala maduongʼni en dala maduongʼ mangʼanyo, ma thago ruodhi kod gwenge, ma en kar ngʼanyo chakre chon. Mano emomiyo dala maduongʼni nokethi."},{"book":"Ezra","chapter":"4","verse":"16","text":"Wanyiso ruoth ni ka dala maduongʼni oger kendo ohingage ochungi, to onge gima ibiro dongʼ godo e loka mar Aora Yufrate."},{"book":"Ezra","chapter":"4","verse":"17","text":"Ruoth nooro dwoko kama:"},{"book":"Ezra","chapter":"4","verse":"18","text":"Baruwa mane ioronwa osesomnwa kendo oloki e nyima."},{"book":"Ezra","chapter":"4","verse":"19","text":"Ne achiwo chik kendo nonro notim, kendo noyud ni dala maduongʼni nigi sigana mabor mar ngʼanyone ruodhi kendo en kar wich teko kod wacho weche mag wich teko."},{"book":"Ezra","chapter":"4","verse":"20","text":"Jerusalem osebedo gi ruodhi maroteke ka girito piny Yufrate duto, kendo osuru, chiwo ma ruoth ketone joma otelone, kod chudo moro amora mag gik miloko nochulgi."},{"book":"Ezra","chapter":"4","verse":"21","text":"Koro chiw chik ne jogi mondo giwe tich, mondo omi dala maduongʼni kik ger kendo nyaka an ema achiw chik."},{"book":"Ezra","chapter":"4","verse":"22","text":"Bed motangʼ mondo kik ijwangʼ wachni. Angʼo momiyo wach manyalo kelo hinyruok nyaa, mi lochwa kethre?"},{"book":"Ezra","chapter":"4","verse":"23","text":"Mapiyo nono bangʼ ka baruwa machal gi mane oor ne Ruoth Artaksases nosesom ne Rehum kod Shimshai ma jagoro gi joma gitiyogo kanyakla, negidhi mana gisano Jerusalem ir jo-Yahudi kendo ne gichunogi mondo giwe tich."},{"book":"Ezra","chapter":"4","verse":"24","text":"Omiyo tich mane ni e od Nyasaye man Jerusalem nochungʼ nyaka e higa mar ariyo mar loch Darius ruodh Pasia."}]}