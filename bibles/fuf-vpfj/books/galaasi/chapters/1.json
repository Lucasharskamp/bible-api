{"data":[{"book":"GALAASI","chapter":"1","verse":"1","text":"Immorde e an min Puulusa, oo *sahaabaajo, mo tawata hinaa yimɓe ɓen toɗɗii ɗun, hinaa kadi e hay gooto ɗun rewi si hinaa e Iisaa Almasiihu on e Alla Baabaajo on, on Immintinɗo mo e hakkunde mayɓe ɓen,"},{"book":"GALAASI","chapter":"1","verse":"2","text":"wondude e musiɓɓe ɓe mi wondi ɓen fow, haa e mon onon ngal *moftal Iisaa wongal Galaasi."},{"book":"GALAASI","chapter":"1","verse":"3","text":"Yo moƴƴere e ɓuttu wonan on immorde e Alla Baaba men, e Iisaa Almasiihu Joomi on,"},{"book":"GALAASI","chapter":"1","verse":"4","text":"on ittuɗo hoore mun sadaka fii junuubaaji men ɗin fii dandugol en e nguu jamaanu bonngu fewndiingu hande, wano Alla Baaba men hoddiri non,"},{"book":"GALAASI","chapter":"1","verse":"5","text":"on mo mangural wonani haa poomaa. Aamiina!"},{"book":"GALAASI","chapter":"1","verse":"6","text":"Miɗo ŋalɗi fii koo ko yaawuɗon yiltaade e ɓaawo oo Noddirɗo on moƴƴere Iisaa Almasiihu on, haa ka yahanon kibaaru goo."},{"book":"GALAASI","chapter":"1","verse":"7","text":"Hara-le kibaaru goo alaa, kono yimɓe goo no woodi wonɓe on jiiɓude, faalaaɓe ɓoylude *Linjiila"},{"book":"GALAASI","chapter":"1","verse":"8","text":"Kono hay si ko menen maa malaa'ikaajo iwruɗo ka kammu feɲɲinani on kibaaru goo sertuɗo e oya kibaaru mo men feɲɲinannoo on, yo o malkise."},{"book":"GALAASI","chapter":"1","verse":"9","text":"Hari men yeetinoke on ɗun ado hande, miɗo fillitaade kadi: si goɗɗo feɲɲinanii on kibaaru sertuɗo e oo mo hendinoɗon, yo o malkise."},{"book":"GALAASI","chapter":"1","verse":"10","text":"E jooni non, hara ko teddungal yimɓe ɓen mi woni ɗaɓɓude, kaa ko iwrungal ka Alla ngal? Kaa hara miɗo ɗaɓɓude no yimɓe ɓen yiɗirammi? Si mi faalano haa jooni yo yimɓe ɓen yiɗan, mi laatotanooko kurkaadu Almasiihu on."},{"book":"GALAASI","chapter":"1","verse":"11","text":"Mi andinii on, yo musiɓɓe an, oo Kibaaru mo mi feɲɲinani on hinaa iwruɗo e neɗɗanke."},{"book":"GALAASI","chapter":"1","verse":"12","text":"Ko fii min mi heɓiraali mo neɗɗanke, awa kadi wonaa neɗɗo jannimmi mo, kono ko Iisaa Almasiihu on tigi feɲɲinanimmi mo."},{"book":"GALAASI","chapter":"1","verse":"13","text":"On naniino fii ɗee kuuɗe an e saa'iiji goo wa fewndo ko mi woni ka diina *Yahuudiyanke, ɗun ko fewndo ko mi cukkii moftal Alla ngal haa feƴƴiti, miɗo lanca."},{"book":"GALAASI","chapter":"1","verse":"14","text":"E nder kan diina Yahuudiyanke, hari miɗo ɓuri goreeɓe an buy e hakkunde leɲol an ngol, ko fii hari miɗo ɓuri ɓe himme tiiɗuɗo fii aadaaji baabiraaɓe amen ɓen."},{"book":"GALAASI","chapter":"1","verse":"15","text":"Kono, nde Allaahu on, on Suɓinooɗo lan gila ka teege yumma an, ɗun ko on Noddirɗo lan moƴƴere mun nden,"},{"book":"GALAASI","chapter":"1","verse":"16","text":"o tawno no moƴƴi ka o feɲɲinanammi Ɓiɗɗo makko on fii no mi weeɓitirana mo ɓe wonaa Yahuudiyanke ɓen, laatii mi landaaki hay gooto."},{"book":"GALAASI","chapter":"1","verse":"17","text":"Kono e hoore ɗun mi yaaraali kisan *Yerusalaam fii yiidoygol e adiiɓe lan toɗɗeede ɓen, kono mi yaari ka leydi Aarabu. Ɓawto ɗun mi yiltitii Damaasi."},{"book":"GALAASI","chapter":"1","verse":"18","text":"Ko duuɓi tati ɓawto ɗun si mi yahi Yerusalaam fii yiidoygol e Petruusu. Mi woni ka makko ɗon e nder balɗe sappoo e jowi."},{"book":"GALAASI","chapter":"1","verse":"19","text":"Kono hari ɗun fow, mi yiidaali e sahaabaajo goo, si hinaa Yaaquuba, ɗun ko miɲɲiraawo Joomi on."},{"book":"GALAASI","chapter":"1","verse":"20","text":"E nder koo ko mi woni on windande ɗun, e hino Alla no reeni, mi fenaa."},{"book":"GALAASI","chapter":"1","verse":"21","text":"Ɓawto ɗun mi yahi e nder ɗee leyɗe Sirii e Silisii."},{"book":"GALAASI","chapter":"1","verse":"22","text":"Kono hari mofte Almasiihu wonɗe e diiwal Yahuuda ɗen yi'aali lan."},{"book":"GALAASI","chapter":"1","verse":"23","text":"Ɓe naniino tun no wi'ee wonde: Oo cukkinooɗo ɓe oya tuma, no waajaade e ngal gomɗinal ngal o faalanoo lancude."},{"book":"GALAASI","chapter":"1","verse":"24","text":"Jooni hiɓe mantude Alla fii an."}]}