{"data":[{"book":"1Wakolinto","chapter":"3","verse":"1","text":"Walukolo weyangu, miye sidahile kulonga na nyuwe saviya na wantu wata Muye wa Chohile, mna nalonga na nyuwe wantu we isi ino, saviya wana wachembe mwe kumzumila Kulisito."},{"book":"1Wakolinto","chapter":"3","verse":"2","text":"Siwanywesani mele, siwalisizeni nkande itogile, kwaviya nahamnati kuidaha. Hata vino haluse hamkuidaha,"},{"book":"1Wakolinto","chapter":"3","verse":"3","text":"kwaviya nyuwe mchei mwekala mwe isi. Uneva wantu mchei na finju na nkumbizi mwenyu, vino havikulagisa kugamba mwi wantu wa chimwili, mkwikala mwe viya isi ikunga?"},{"book":"1Wakolinto","chapter":"3","verse":"4","text":"Kwaviya mntu yumwenga akagamba, “Miye namtimila Paolo”, mtuhu agamba, “Miye namtimila Apolo”, togolani, iyo haikulagisa kugamba mwekala saviya wantu we isi ino?"},{"book":"1Wakolinto","chapter":"3","verse":"5","text":"Elo, Apolo ni yuhi? Na Paolo ni yuhi? Suwe chiwandima chiwalekileni mzumile. Chila yumwenga ywetu adamanya ndima saviya enkigwe ni Zumbe."},{"book":"1Wakolinto","chapter":"3","verse":"6","text":"Miye nahandaga mbeyu, Apolo kaijeila mazi, mna aitendile ihote niyo yakula ni Chohile."},{"book":"1Wakolinto","chapter":"3","verse":"7","text":"Elo, akuihanda suyo chintu, hegu akuijeila mazi, mna ichintu ni Chohile akuileka ihote na kukula."},{"book":"1Wakolinto","chapter":"3","verse":"8","text":"Yudya ahandile na yudya ajeile mazi wose ni wamwe, Chohile namtunye chila yumwenga kuligana na viya adamanye mwenye."},{"book":"1Wakolinto","chapter":"3","verse":"9","text":"Kwaviya suwe chiwandima wa Chohile, chikudamanya ndima hamwenga, nyuwe mwinkonde yakwe mwizengo dya Chohile."},{"book":"1Wakolinto","chapter":"3","verse":"10","text":"Kwa wedi wa Chohile anihokele, sihuda saviya mzesi mta ubala, nasizenga msingi udya mlanga mwakwe mntu mtuhu azenga. Mna chila mntu asinyise ivyo akuzenga mlanga mwakwe."},{"book":"1Wakolinto","chapter":"3","verse":"11","text":"Kwaviya hahali mntu akudaha kuzenga msingi mtuhu akaleka udya uzengigwe kale, kugamba, Yesu Kulisito."},{"book":"1Wakolinto","chapter":"3","verse":"12","text":"Uneva mntu yoyose mo msingi uwo azenga kwa zahabu, hegu hela hegu mayuwe ya yombe kulu hegu miti hegu mani hegu nyasi,"},{"book":"1Wakolinto","chapter":"3","verse":"13","text":"ndima yakwe nailagiswe viya ili, kwaviya Msi naulangaze. Naigubulwe mwe moto, umoto nawo nauhime wedi wa chila ndima ya mntu."},{"book":"1Wakolinto","chapter":"3","verse":"14","text":"Uneva ndima ya mntu yoyose azengile mo msingi uwo niyo yatoga mo moto, umzesi uyo natunywe."},{"book":"1Wakolinto","chapter":"3","verse":"15","text":"Uneva ndima iyo inasila moto, natende kaza ntunyo yakwe, mna uyo mwenye nahonywe, saviya ahonyigwe mwe nkondo yo moto."},{"book":"1Wakolinto","chapter":"3","verse":"16","text":"Togolani, hammanyize kugamba nyuwe mwi nyumba ya kumvikila Chohile, naho kugamba Muye wa Chohile wekala mndani mwenyu?"},{"book":"1Wakolinto","chapter":"3","verse":"17","text":"Elo, uneva mntu anabalanga nyumba ya kumvikila Chohile, Chohile nambalange, kwaviya nyumba ya kumvikila Chohile ikuka, naho nyuwe mwi nyumba iyo ya kumvikila Chohile."},{"book":"1Wakolinto","chapter":"3","verse":"18","text":"Msekwedanta! Mntu yoyose mgati mwenyu akwewona ni mta umanyi mwe isi, viwagila atende hezi chani atende na umanyi wa chindedi."},{"book":"1Wakolinto","chapter":"3","verse":"19","text":"Kwaviya, umanyi wa wantu we isi ni uhezi kulongozi kwa Chohile. Saviya viwandikwe, “Chohile awagwiza wata umanyi mo ubala wawo.”"},{"book":"1Wakolinto","chapter":"3","verse":"20","text":"Naho, “Zumbe kamanya kugamba fanyanyi za wata umanyi sicho chintu.”"},{"book":"1Wakolinto","chapter":"3","verse":"21","text":"Elo, mntu asekweduvila wantu. Kwaviya chila chintu ni chenyu,"},{"book":"1Wakolinto","chapter":"3","verse":"22","text":"Paolo hegu Apolo hegu Kefa, isi hegu ujima hegu file, viya viyaho haluse hegu viya navize, vyoseni ni vyenyu."},{"book":"1Wakolinto","chapter":"3","verse":"23","text":"Mna nyuwe mwi wantu wa Kulisito, Kulisito naye ni ywa Chohile."}]}