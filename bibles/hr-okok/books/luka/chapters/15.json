{"data":[{"book":"Luka","chapter":"15","verse":"1","text":"Oko Isusa su se okupljali svi ubirači poreza i ostali zloglasni grešnici da ga slušaju dok poučava."},{"book":"Luka","chapter":"15","verse":"2","text":"Zato su farizeji i pismoznanci prigovarali: “Druži se s grešnicima i još s njima jede!”"},{"book":"Luka","chapter":"15","verse":"3","text":"Isus im stoga ispriča prispodobu:"},{"book":"Luka","chapter":"15","verse":"4","text":"“Tko od vas ne bi, da ima sto ovaca i da se jedna od njih izgubi u pustinji, otišao tražiti tu jednu dok ju ne nađe?"},{"book":"Luka","chapter":"15","verse":"5","text":"A onda bi ju, sav sretan, na ramenima odnio doma"},{"book":"Luka","chapter":"15","verse":"6","text":"te pozvao prijatelje i susjede da im kaže: ‘Radujte se sa mnom! Našao sam izgubljenu ovcu!’"},{"book":"Luka","chapter":"15","verse":"7","text":"Kažem vam da će na nebu također biti veća radost zbog jednoga jedinoga grešnika koji se obrati Bogu nego zbog devedeset devet pravednika kojima obraćenje ne treba.”"},{"book":"Luka","chapter":"15","verse":"8","text":"“Koja to žena, da ima deset srebrnih novčića15:8 U grčkome: deset drahmi. Tada je jedna drahma bila prosječna dnevna nadnica. i jedan izgubi, ne bi upalila svjetlo, pomela kuću i pomnjivo ju pretražila da ga pronađe?"},{"book":"Luka","chapter":"15","verse":"9","text":"A kad ga nađe, pozvala bi prijateljice i susjede i rekla: ‘Radujte se sa mnom! Našla sam izgubljeni novac!’"},{"book":"Luka","chapter":"15","verse":"10","text":"Kažem vam da silnu radost u nebu gledaju i anđeli Božji zbog samo jednoga jedinoga grešnika koji se obrati Bogu.”"},{"book":"Luka","chapter":"15","verse":"11","text":"Isus nastavi: “Neki je čovjek imao dvojicu sinova."},{"book":"Luka","chapter":"15","verse":"12","text":"Mlađi mu reče: ‘Oče, daj mi sada dio baštine koji mi pripada.’ I otac podijeli imanje."},{"book":"Luka","chapter":"15","verse":"13","text":"Nakon nekoliko dana mlađi sin pokupi sve, otputuje u daleku zemlju i ondje potroši sav novac živeći raspušteno."},{"book":"Luka","chapter":"15","verse":"14","text":"Kad je potratio sav novac, u toj zemlji zavlada velika glad te on počne oskudijevati."},{"book":"Luka","chapter":"15","verse":"15","text":"Zaposli se kao najamnik pri nekom seljaku te mu je pasao svinje."},{"book":"Luka","chapter":"15","verse":"16","text":"Mladić je bio tako gladan da bi rado jeo i ljuske od mahuna što su ih jele svinje, ali nitko mu ih nije davao."},{"book":"Luka","chapter":"15","verse":"17","text":"Kad je napokon došao k sebi, reče: ‘Pri mojemu ocu i najamnici imaju hrane napretek, a ja ovdje umirem od gladi!"},{"book":"Luka","chapter":"15","verse":"18","text":"Idem doma, ocu, i reći ću mu: “Oče, zgriješio sam i tebi i Bogu."},{"book":"Luka","chapter":"15","verse":"19","text":"Nisam više dostojan zvati se tvojim sinom. Molim te, primi me da radim pri tebi kao najamnik.”’"},{"book":"Luka","chapter":"15","verse":"20","text":"I vrati se doma ocu. Dok je još bio daleko, otac ga ugleda pa ganut potrči pred njega, zagrli ga i izljubi."},{"book":"Luka","chapter":"15","verse":"21","text":"‘Oče! Zgriješio sam i tebi i Bogu! Nisam više dostojan zvati se tvojim sinom’, reče sin."},{"book":"Luka","chapter":"15","verse":"22","text":"Ali otac reče slugama: ‘Brzo donesite haljinu, onu najljepšu, i obucite ga! Stavite mu prsten na ruku, obujte mu sandale!"},{"book":"Luka","chapter":"15","verse":"23","text":"I zakoljite ono ugojeno tele da se pogostimo i proslavimo"},{"book":"Luka","chapter":"15","verse":"24","text":"što mi je sin bio mrtav, a sada je živ, bio je izgubljen, a sada je nađen!’ I započne veselje."},{"book":"Luka","chapter":"15","verse":"25","text":"Stariji je sin radio u polju. Kad se na povratku približio kući, začuje da se unutra svira i pleše."},{"book":"Luka","chapter":"15","verse":"26","text":"Dozove nekog slugu da ga upita što se događa."},{"book":"Luka","chapter":"15","verse":"27","text":"‘Vratio ti se brat, pa je otac zaklao ugojeno tele da proslavi što mu se sin vratio živ i zdrav.’"},{"book":"Luka","chapter":"15","verse":"28","text":"Stariji se brat nato rasrdi i nije htio ući. Otac ga iziđe moliti da uđe."},{"book":"Luka","chapter":"15","verse":"29","text":"‘Ja ti tolike godine služim i nikada nisam odbio učiniti što mi kažeš, ali meni nikad nisi ni jare dao da se proveselim s prijateljima."},{"book":"Luka","chapter":"15","verse":"30","text":"Ali tvoj je sin s bludnicama potratio imanje, a ti mu zakolješ najbolje ugojeno tele!’ reče mu sin."},{"book":"Luka","chapter":"15","verse":"31","text":"‘Sinko,’ reče otac, ‘pa ti si stalno sa mnom. Sve što imam pripada tebi."},{"book":"Luka","chapter":"15","verse":"32","text":"Ali trebalo je proslaviti i radovati se jer tvoj je brat bio mrtav, a sada je živ, bio je izgubljen, a sada je nađen.’”"}]}