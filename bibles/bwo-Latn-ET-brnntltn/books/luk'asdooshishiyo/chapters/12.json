{"data":[{"book":"Luk'as Dooshishiyo","chapter":"12","verse":"1","text":"Manoor ay kumon tawet ash ashuwots kakuwe bowutsi, bo aytsatse tuwtsotson bo atsatsewo gifinefetst bo net'eyiri, Iyesus shini b́ danifuwotssh hank'o eto dek't b́tuu. «Ferisawiwots boot' shashatse etonmó bokok'o git alberetsi wotatse it aatso korde'er."},{"book":"Luk'as Dooshishiyo","chapter":"12","verse":"2","text":"Ipets keewo wogerawo oreratse, aatsetsonúwere danerawon oreratse."},{"book":"Luk'as Dooshishiyo","chapter":"12","verse":"3","text":"Eshe t'aluwotse it keewts jamo shanatse shishetuwe, is'eets mootse shashkon it keewtso jebatse sháánon keewetuwe."},{"book":"Luk'as Dooshishiyo","chapter":"12","verse":"4","text":"«Itsh tmashootssh hank'o etiruwe, meets mec'ro úd'oniyere oko k'osho eegor k'alosh falrawuwotsi shatk'ayere,"},{"book":"Luk'as Dooshishiyo","chapter":"12","verse":"5","text":"Ernmó koni shato itsh b́geyituwok'o itsh keewituwe, manuwere b́ úd'iyehakon gahanemits juwosh falituwo aldetstso Ik'oniye; ee, b́ s'uzi sharere etiruwe itsha!"},{"book":"Luk'as Dooshishiyo","chapter":"12","verse":"6","text":"«Útś dimbitiwotsi tats santimosh kemefoshna? Boyitse ikunwor dab Ik'i shinatse batekiyaliye."},{"book":"Luk'as Dooshishiyo","chapter":"12","verse":"7","text":"Itkonmó it tooki s'ronuwor jamon dab tawekee, mansh shatk'ayere! it ay dibitiwwotsiye bogfte.»"},{"book":"Luk'as Dooshishiyo","chapter":"12","verse":"8","text":"Manats dabt Iyesus hank'o bí eti, «B́ jitserawo ash shinatse tjangosh gawituwosh ando taawor Ik' melakiwots shinatse b́ jangosh gawituwe."},{"book":"Luk'as Dooshishiyo","chapter":"12","verse":"9","text":"Ash shinatse taan halituwosh ando taawere Ik'i melaktiwots shinatse bín haalitwe."},{"book":"Luk'as Dooshishiyo","chapter":"12","verse":"10","text":"«Ash Na'o c'ashetuwosh b́ morro bísh orowa etetuwe, S'ayin shayiro c'ashetuwońmó b́ morro bísh orowe eteeratse."},{"book":"Luk'as Dooshishiyo","chapter":"12","verse":"11","text":"«Ash ashuwots itn Ik' k'oni maa moots bodamor, dats naashuwotsnat datsatse alts ashuwotsn shinats bo t'intsor ‹Eege no'aniytik'úna? Aawuk'o erniya k'úna nokewiti?› Err kic' k'ayere."},{"book":"Luk'as Dooshishiyo","chapter":"12","verse":"12","text":"Keewosh iti geyituwo manoor S'ayin shayro itsh keewituwe.»"},{"book":"Luk'as Dooshishiyo","chapter":"12","verse":"13","text":"Ash ashi dagotse ash iko Iyesussh, «Danifono, nonih noosh jeshuwo b́ imts datso taash b́ kayish oona neesha, ti eshush keewwe» bí eti."},{"book":"Luk'as Dooshishiyo","chapter":"12","verse":"14","text":"Iyesusmó, «Ashono neena, it dagotse angshituwo t wotituwok'onat resity t kayituwo kone taan naashiy?» ett bíaaniy."},{"book":"Luk'as Dooshishiyo","chapter":"12","verse":"15","text":"Manats dabt́ jametsuwotssh hank'o bíeti, «Ash kasho b́gizi ayonaliye, manshe it atso korde'er, jaalatsnowere it tooko korde're.»"},{"book":"Luk'as Dooshishiyo","chapter":"12","verse":"16","text":"Maniye okoon Iyesus ariyetsan hank'o ett b́ keewu, «B́ taaro maayi ay bish b́datsits gaalets ash iko fa'e b́ teshi,"},{"book":"Luk'as Dooshishiyo","chapter":"12","verse":"17","text":"Bíwere b́ nibotse, ‹Maay jaman bítś t gas'et́woko t deshawotse aak'owe k'una tk'aliti?› ett b́ shiyaniri."},{"book":"Luk'as Dooshishiyo","chapter":"12","verse":"18","text":"Hank'o bí et, ‹Hank'owa t k'aliti bí et tt'iwu jamo gaahde k'osh een eenuwotsi agetwe, manits t mayona et, tk'ac' jamo bíts kakudek'etuwe."},{"book":"Luk'as Dooshishiyo","chapter":"12","verse":"19","text":"Maniye okoon t tookosh, eshnee, ay natosh neesh bodetuwo ay gaalo fa'ee, eshe kashdefets hid'ee! moowe! úyee! genewuowee! etetuwe› bí et."},{"book":"Luk'as Dooshishiyo","chapter":"12","verse":"20","text":"Ik'onmó ‹Nee dogono, hambets t'uwanitse n kasho niatsotse k'a'udek'etwe, eshe n kakuts gaal jaman konshe b́ wotiti?› bí et."},{"book":"Luk'as Dooshishiyo","chapter":"12","verse":"21","text":"«B́ tookosh datsatse gaalo kakuwiruwo, Ik'i shinatse tugrets wottso hank'owe b́wotitiye.»"},{"book":"Luk'as Dooshishiyo","chapter":"12","verse":"22","text":"Maniye hakon Iyesus b́ danifuwotssh hank'o bíeti, «Eshe it kashosh ‹Eege no meeti? Noatsats eege notahiti?› err it beyosh shiyan k'ayere etiruwe."},{"book":"Luk'as Dooshishiyo","chapter":"12","verse":"23","text":"Mishoniyere kasho, tahoniyere atso bogfe."},{"book":"Luk'as Dooshishiyo","chapter":"12","verse":"24","text":"Aak' k'oruwotsi aab s'iilere! bo shohakno, k'ec'akno maay ko'iyet t'iwo wee maay ko'iyetwoko deshakno, b́wotefere, Ik'oni boosh manzir, Itiye kafuwotsiyere ayidek'at bogfte!"},{"book":"Luk'as Dooshishiyo","chapter":"12","verse":"25","text":"Aab ititse shiyanat b́ beyi dúrats ik aawo dabdek'o falituwo kone?"},{"book":"Luk'as Dooshishiyo","chapter":"12","verse":"26","text":"Eshe keewi muk'nannor dab k'alosh falrawuwotsi wotefetsat, eegishe k'osh keewosh it kic'iri?"},{"book":"Luk'as Dooshishiyo","chapter":"12","verse":"27","text":"12:27 1 Naash. 10:4-7; 2 Zen. 9:3-6  Shiratsi funduwotsi aak'on bo eniruwok'o aab s'iilere, bo finon mawratsno, jokeraatsno, b́wotefere Solomon dab́ b́ mang jamonton boyitsi ikuk'o sheengts taho taheratse."},{"book":"Luk'as Dooshishiyo","chapter":"12","verse":"28","text":"Eshe, Ik'o hambets be'eyar yats taawots juwetuwo shiratsi tootso hank'o sheengsh b́ takitk wotiyal it amanerwanotsó, itnere bogshde'er takiyalkeya!"},{"book":"Luk'as Dooshishiyo","chapter":"12","verse":"29","text":"Mansh ‹Eege nomeeti? Eege nousheti?› err shiyanar k'ic'iftee."},{"book":"Luk'as Dooshishiyo","chapter":"12","verse":"30","text":"Hanan datsoshere dastanatsi ash ashuwotswor kic'efno, itmó jaman itsh b́ geyituwok'owo daritstso it Nih danfee."},{"book":"Luk'as Dooshishiyo","chapter":"12","verse":"31","text":"Shin shino Ik'i mengsto geyore, jam keewanotsi itsh dabetuwe.»"},{"book":"Luk'as Dooshishiyo","chapter":"12","verse":"32","text":"«It jir muk'ok'o wottsanotso shatk'ayere, it Nih darotstso mengsto itsh imoshe shunre."},{"book":"Luk'as Dooshishiyo","chapter":"12","verse":"33","text":"It detsts jamo kemde'er t'owwotssh imere, narawu k'arc'ito k'anide'er it gizo ump'etso b́ borawok, k'inonuwere b́marawokonat b́ jamonor b́ s'uwurawokok Ik'i mengstots gerde'ere."},{"book":"Luk'as Dooshishiyo","chapter":"12","verse":"34","text":"It nibo it gizi beyoke b́ wotiti.»"},{"book":"Luk'as Dooshishiyo","chapter":"12","verse":"35","text":"Manats dabt Iyesus hank'o bí et, «K'awints edde'er finosh jam aawo k'an de'ere, it c'eeshonuwere aat'k wotowe."},{"book":"Luk'as Dooshishiyo","chapter":"12","verse":"36","text":"12:36 Mar. 13:34-36  Mank'owon, bo doonz jiwi mooke b́waa kotiruwo guutsuwotsi arore, bo bo doonz danerawo waar maá fengesho b́ togor kaari k'eshosh k'an dek'kne."},{"book":"Luk'as Dooshishiyo","chapter":"12","verse":"37","text":"Bo doonz gawerawo b́ woor, kup'dek't bokotfere b́daatsit guutsuwots aak'o deereknok'uwa? Arikone itsh t keewiry, bí k'awints edde'er boon mishimarats beezituwe, t'inrnwere boosh manzitwe."},{"book":"Luk'as Dooshishiyo","chapter":"12","verse":"38","text":"Bodoonz talititson wee talititsoniye okoon b́ wafere botkrerawon kup'ar bín bokotfere b́ daatsitgutsuwots derekne."},{"book":"Luk'as Dooshishiyo","chapter":"12","verse":"39","text":"12:39-40 Mat. 24:43-44  Andoor man dande'ere, moo doonz úmp'etso weet sa'ato b́ danink'e úmp'etso b́ moo iyde'er b́ kindituwok'o k'ayank'e b́ tesh."},{"book":"Luk'as Dooshishiyo","chapter":"12","verse":"40","text":"Mank'o Ash Na'o it gawuraw sa'ton it jalerawo, weetuwe, manshe itwor k'ande'er korere.»"},{"book":"Luk'as Dooshishiyo","chapter":"12","verse":"41","text":"P'et'rosuwere «Doonzono! Jewuron nkeewiruwan noalsheya n keewiri? Himo jamosheya?» ett Iyesusi bí at."},{"book":"Luk'as Dooshishiyo","chapter":"12","verse":"42","text":"Doonzo Iyesuswere hank'o et bí aaniy, «Eshe b́ maá ashuwotsi shengde'er b́ k'ezituwok'o b́ guutsuwotssh bo misho boosh eteets aawon boosh imetuwok'o b́ doonz b́ manzish naashiyets amanets s'ek guutso kone?"},{"book":"Luk'as Dooshishiyo","chapter":"12","verse":"43","text":"B́ doonz bíamtsoke bí'anefere bísh keewetsok'on b́ finefere b́ daatsituwo awuk'o deereke!"},{"book":"Luk'as Dooshishiyo","chapter":"12","verse":"44","text":"Ariko itsh keewiruwe, b́ doonz b́ dets jamatse altso woshde'er naashituwe."},{"book":"Luk'as Dooshishiyo","chapter":"12","verse":"45","text":"Ernmó gutsman ‹T doonz kaari waratse, teshetwe› err b́ mafere, úyifets, mashefetsr guutsonat gonon jot'o de' b́tuwit."},{"book":"Luk'as Dooshishiyo","chapter":"12","verse":"46","text":"Ernmó b́ doonz b́koraw aawonat b́gawraw sa'aton weetwe, b́ gutsmanowere ayider fayarr b́tooko kawlr b́ gowonoowere woterawwotsnton b́woshiti."},{"book":"Luk'as Dooshishiyo","chapter":"12","verse":"47","text":"«B́ doonz shunts keewo danfetst k'ande'awo, wee b́ doonz finowe bí ettso k'alraw guutso kup' togona b́ togeti."},{"book":"Luk'as Dooshishiyo","chapter":"12","verse":"48","text":"Ernmó b́ doonz geyiru keewo daron, bíyats dowet keewo finar b́daatseyal bín fayet fayo ketituwe, ay bísh imetsatse ayo bí'atse geetuwe, ay adaro imets ashoke aye bí'atse geeti.»"},{"book":"Luk'as Dooshishiyo","chapter":"12","verse":"49","text":"Manats dabt Iyesus hank'owa bí et «Hamb! taa datsats taawo dek'at waare, eshe, kaari taash desh b́gutsink'ere aak'owe t gene'uwiyank'oni!"},{"book":"Luk'as Dooshishiyo","chapter":"12","verse":"50","text":"12:50 Mar. 10:38  Ernmó taa t gupet gond bek'i gupeyo detsfe, bíwere b́ s'uufetsosh kashde'atse."},{"book":"Luk'as Dooshishiyo","chapter":"12","verse":"51","text":"Taa datsats jeeno tdootsok'o arefa itsha? Taayere tdootso k'aleya bako jenaliye etfe itsha."},{"book":"Luk'as Dooshishiyo","chapter":"12","verse":"52","text":"Andon tuur ik mootse fa'a úts ashuwots k'aletune, Kezuwots gitetsuwotsats, gituwots kezetsuwotsats bo tuure fayetune."},{"book":"Luk'as Dooshishiyo","chapter":"12","verse":"53","text":"12:53 Mik. 7:6  Niho naayo aats, naayonuwere nihoats, indu b́ ni'ats, ni'únuwere b indats, aawunuwere b́ naay maátsuats, naayo máátsunuwere bi awats, tuur bo eree bok'aleti.»"},{"book":"Luk'as Dooshishiyo","chapter":"12","verse":"54","text":"Dabt Iyesus ash ashosh hank'owa bí et «Dawuno aawu kindo maantse itbek'tsok'owon ‹Hambe! hambets awusho butsishe bíetiri!› etetute, arikon butsetuwe."},{"book":"Luk'as Dooshishiyo","chapter":"12","verse":"55","text":"Mank'o muur maantse jongo b́jongor, ‹Hambets aawo k'es'e b́ wotiti› etetute, arkon wotituwe."},{"book":"Luk'as Dooshishiyo","chapter":"12","verse":"56","text":"It git alberetswotso dari maac'o s'ilat wotituwo danr keewitute, eshe and duranatse wotituwo eegishe it dariri?»"},{"book":"Luk'as Dooshishiyo","chapter":"12","verse":"57","text":"Maniye hakon Iyesus hank'owa bíet, «Beree it eegishe it it tookon ari keewo dan dek'at angsho it k'azi?"},{"book":"Luk'as Dooshishiyo","chapter":"12","verse":"58","text":"N t'alato neen s'aamide angshi mook neen de bíamor weerindatse n t'alatonton ik wotosh kup'owe, maniyalbako bi niats angshituwots shinats getsde'er ametuwe, angshituwotsúwere tipetwotssh beshide'er imetuwe, tiptsmanuwere tipi moots kindshituwe."},{"book":"Luk'as Dooshishiyo","chapter":"12","verse":"59","text":"K'awunts jamó im n ishfetso tip mootse kesho nfalrawok'owo neesh keewiruwe.»"}]}