{"data":[{"book":"Luk'as Dooshishiyo","chapter":"14","verse":"1","text":"Sanbati aawots, Iyesus ferisawino eteefuwots naashowutsitsi iko gale aawu mish moosh b́kindi, ferisawiwotsuwere b́k'alituwo s'iilosha bo kotiri botesh."},{"book":"Luk'as Dooshishiyo","chapter":"14","verse":"2","text":"Manoor shodatse tuutson bíats jamo gaapwutsts ash iko Iyesus shinatse fa'e b́tesh."},{"book":"Luk'as Dooshishiyo","chapter":"14","verse":"3","text":"Iyesuswere Muse nemo danifuwotsnat ferisawino etefuwotsnsh «Sanbati aawots kashiyo nemotse fa'a?» ett bíaat."},{"book":"Luk'as Dooshishiyo","chapter":"14","verse":"4","text":"Boomó eegor boanirawo s'k et bowuts, Iyesus shodts ashman detsdek't kashik'rat daami b́k'r."},{"book":"Luk'as Dooshishiyo","chapter":"14","verse":"5","text":"Maniye hakon Iyesus, «Ititse sanbati aawots b́ na'o wee b́ minz beero gop'ots b́ fed'iyal manoor kishrawo kone?» ett boon bíaati."},{"book":"Luk'as Dooshishiyo","chapter":"14","verse":"6","text":"Bo moó egoer aaniyosh falratsno."},{"book":"Luk'as Dooshishiyo","chapter":"14","verse":"7","text":"Iyesus jiwosh s'eegets ash ashuwots mang beyoko desh dek'osh bo bi'efere b́ bek'i, mansh hank'o ariy dek't boosh b́ keewu,"},{"book":"Luk'as Dooshishiyo","chapter":"14","verse":"8","text":"«Asho neen jiwo b́ s'eegor beyoki mangok beek'aye, danerake neyere bogo mang asho jiwok s'eegetso beyosh falituwe,"},{"book":"Luk'as Dooshishiyo","chapter":"14","verse":"9","text":"Eshe it únetsi s'eegts asho n maants wáár, ‹Beyokan ashaansh fakshuwe› bí eteti, manoor ayide'er jitsefetsr dashani bewokok ood'r nbeti."},{"book":"Luk'as Dooshishiyo","chapter":"14","verse":"10","text":"Ernmó jiwok n s'eegeyor dashani beyok beewe, mann neen s'eegts asho nmand waar, ‹T mashono! dambanok waa beewe› bí eteet, manoor s'eegets jamwots shinatse mango daatsitune."},{"book":"Luk'as Dooshishiyo","chapter":"14","verse":"11","text":"14:11 Mat. 23:12; Luk'. 18:14  B́ tooko dambaan detsetu jamo dashan anituwe, b́ tooko dash detsetu jamonmó danmban tuwitwe.»"},{"book":"Luk'as Dooshishiyo","chapter":"14","verse":"12","text":"Iyesus jiwu s'eegts ash mansh hank'owa bíet, «Aawu misho wee kooc' misho manzosh nietor bo táron gusho bo anituwok'owa err n jirwotsi, n eshuwotsi, n jaguwotsi, gaalets wotts n giyuwotsi s'egk'aye,"},{"book":"Luk'as Dooshishiyo","chapter":"14","verse":"13","text":"Ernmó jiwo maanzo n geyor t'owwotsi, bo atso k'ut'tswotsi, duruwotsi, dog wotts ashuwotsi s'ee."},{"book":"Luk'as Dooshishiyo","chapter":"14","verse":"14","text":"Hank'o nk'alitka wotiyal, bo neesh gush aaniyo bofalrawotse nee derek wotitune. Kááwwots k'irotse botuworowere Ik'o neesh aaniytuwe.»"},{"book":"Luk'as Dooshishiyo","chapter":"14","verse":"15","text":"Mishi maratse bedek't teshtswotsitse iko Iyesus keewutso shisht, «Ik'i mengstotse mishi marats beyo falituwo awuk'o deereke!» bí et."},{"book":"Luk'as Dooshishiyo","chapter":"14","verse":"16","text":"Iyesusmo hank'owa bísh bíet, «Ash iko kooc'ish mishi eeno k'aniyik'rat, ay asho b́s'eegi,"},{"book":"Luk'as Dooshishiyo","chapter":"14","verse":"17","text":"Jiwi sa'atonwere b́bodtsok'on, ‹Hamb, ún keewo k'anb́wutstsotse jiwo maants woore!› err b́keewish moonat úshon doonz b́ guutso s'eeget ashuwotsok b́ wosh."},{"book":"Luk'as Dooshishiyo","chapter":"14","verse":"18","text":"Ernmó s'eegets ash asho ik ikon moonat úshok waá k'azosh weebo t'intso dek'btuu, iko ‹Datso tkeewtsotse amr s'iilo taash geyife, manshe woo t falawotse tiats irk'aye› bí et."},{"book":"Luk'as Dooshishiyo","chapter":"14","verse":"19","text":"K'oshonwere ‹Úts s'ind minz beruwotsi t kewutsotse boon amr bogosh gosho fadbek'o taansh geyife, manshe woo t falwotse ti'ats irk'aye› bí et."},{"book":"Luk'as Dooshishiyo","chapter":"14","verse":"20","text":"K'oshonwere ‹Máátso dek'at guuy twottsotse woo falratse› bí et."},{"book":"Luk'as Dooshishiyo","chapter":"14","verse":"21","text":"B́ guutsonwere gál k'az aanat jamman b́ doonzsh b́keewu, moo doonzwere fayat b́ guutsosh ‹Káári kitomaand amr kititsi weeronat weeri kati kayuwotsats amr, t'owwotsi, bo atso k'ut'wotsi, ááwu dogwotsi, shokliru duruwotsi, s'eede'er wowe› bí et."},{"book":"Luk'as Dooshishiyo","chapter":"14","verse":"22","text":"Guutsonwere aani waat b́ doonzsh, ‹T doonzo! hambe, taash finowe ni etts jamo fink'rere, ernmó ash beyokon andoor senafa'e› bíet."},{"book":"Luk'as Dooshishiyo","chapter":"14","verse":"23","text":"Mann moo doonz b́ guutsosh hank'o bíet, ‹Tmoo b́ s'eenish gat'ariyo maants amiru weerinduwotsnat weeri kayiwotsats amr k'oshuwotsi s'eede bowetuwok'o woshuwe!"},{"book":"Luk'as Dooshishiyo","chapter":"14","verse":"24","text":"Bali shino s'egetsmanotsitse ikonuwor t moonat úsho nonots geeratsne!› etfe, etiruwe» itsha."},{"book":"Luk'as Dooshishiyo","chapter":"14","verse":"25","text":"Ay asho Iyesusnton bo amfera botesh, bíwere bo maants wongr ett boosh hank'o bíet,"},{"book":"Luk'as Dooshishiyo","chapter":"14","verse":"26","text":"14:26 Mat. 10:37  «T maants weetu jamo bí indnat b́ nihn, b́ máátsunat b́ na'on, b́ mishnat b́ eshuwotsn, b́ took kashonor b́wotiyal taayere bogshde'er shunetk b́ wotiyal t danifo woto falratse."},{"book":"Luk'as Dooshishiyo","chapter":"14","verse":"27","text":"14:27 Mat. 10:38; 16:24 B́ took mask'aliyo kurde'er t shuuts sha'erawo, t danifo woto falratse."},{"book":"Luk'as Dooshishiyo","chapter":"14","verse":"28","text":"Ititse aab kone? B́ Gimbi maa agosh b́geyor finman bín b́finet gizo ambtso b́ geyituwok'o shino bede tanerawo iko fa'oni?"},{"book":"Luk'as Dooshishiyo","chapter":"14","verse":"29","text":"Dashe ago de'er b́ damfere isho b́mawure moo aaisho b́mawor ag isho maawets maá man bek'tsuwots bíats miis'etúnee,"},{"book":"Luk'as Dooshishiyo","chapter":"14","verse":"30","text":"‹Hambe, ashaan maa ago dek' tuut, isho mawure› err bomis'eti."},{"book":"Luk'as Dooshishiyo","chapter":"14","verse":"31","text":"Tats kúm kes'tsuwotsi detsts naash iko hiy kúm kes'tsuwotsi dek't bíats weyiru k'osh naashonton kaarosh b́geyiyal shino bín kes' weyiruman kes'o b́falitwok'o danosh bede'rni b́ shiyeti."},{"book":"Luk'as Dooshishiyo","chapter":"14","verse":"32","text":"B́ mawitka wotiyalmó bín kes'o weyiru naashmań wokoon b́ befere manosh wosh nana'uwotsi b́ maants woshar mano bí aatiti."},{"book":"Luk'as Dooshishiyo","chapter":"14","verse":"33","text":"Mank'owa ititse b́detstso t jangosh ett k'azk'rerawo t danifo wotosh falratse.»"},{"book":"Luk'as Dooshishiyo","chapter":"14","verse":"34","text":"Manats dabt Iyesus hank'owa bíet, «Beero sheeng, beronmó b́shaawo b́ t'ut'al aak'o k'alrniya shaawo b́ faliti?"},{"book":"Luk'as Dooshishiyo","chapter":"14","verse":"35","text":"Han naari beero goshi daatsosh wotowá dats goofiwosh b́ woterawotse manoor kishde'er juwni k'reti, shiy waaz detstso shiye!»"}]}