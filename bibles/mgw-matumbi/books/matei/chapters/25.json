{"data":[{"book":"Matei","chapter":"25","verse":"1","text":"“Nsimu wo, Ukulungwa wa Kunani waalu'a landana na ai'nja ku'mi babaatweti imuli yabe yenda kunni'nda mwene lisengele."},{"book":"Matei","chapter":"25","verse":"2","text":"Batano baai alogeloge na batano baai bene malango."},{"book":"Matei","chapter":"25","verse":"3","text":"Balu' alogeloge baatweti imuli yabe lakini baapu'twili mauta go yongeya."},{"book":"Matei","chapter":"25","verse":"4","text":"Lakini balu' bene malango baatweti imuli yabe na mauta go yongeya muyombo."},{"book":"Matei","chapter":"25","verse":"5","text":"Kwa mwanjaa mwene lisengele aasi'li'ye isa, boti ngalwaapi'tya lugono no gonja."},{"book":"Matei","chapter":"25","verse":"6","text":"Lakini payiikite meku ngakubaa na ndu'ti, ‘Lingulyange, mwene lisengele endaisa, mupitange panja mukampoki!’"},{"book":"Matei","chapter":"25","verse":"7","text":"Apo balu' ai'nja boti ngabayumuka no bi'ka wiso imuli yabe."},{"book":"Matei","chapter":"25","verse":"8","text":"Balu' alogeloge ngabaabakia balu' bene malango, ‘Tulu'ba mutupu'ngu'li mauta ginu, kwa mwanjaa imuli yitu yendaimika.’"},{"book":"Matei","chapter":"25","verse":"9","text":"Lakini balu' bene malango ngabaayangwa, ‘Mauta gatubile nago gatuli'nganali twenga na mwenga! Nantali muyende kuliluka, mukapi'me,’"},{"book":"Matei","chapter":"25","verse":"10","text":"Balu' alogeloge pabaabile kabayenda pi'ma mauta, mwene lisengele ngaisa. Balu' batano babaaibi'kite wiso ngabayi'ngya pamope naywembe musi'li'ku'si'li'ku' ya lisengele. Bu'kapo niango ngauyigalilwa."},{"book":"Matei","chapter":"25","verse":"11","text":"Pasu'gu', balu' bi'ngi' ngabaika no tumbwa kema, ‘Bwana! Bwana! Utuyu'gu'li niango!’"},{"book":"Matei","chapter":"25","verse":"12","text":"Lakini mwene lisengele ngayangwa, ‘Kakape nimmakianga, nintangiteli mwenga.’”"},{"book":"Matei","chapter":"25","verse":"13","text":"Bu'kapo Yesu ngabaya, “Mukelekange, kwa mwanjaa mutangiteli lisu'ba wala saa.”"},{"book":"Matei","chapter":"25","verse":"14","text":"“Nsimu wo waalu'a panga kati mundu yumo ywapalage yabwa mwanja, ngaakema atumisi bake na kwakamukiya mali yake."},{"book":"Matei","chapter":"25","verse":"15","text":"Aampei kila mundu kati mwawesa, yumo aampei mbanje ela tano, ywi'ngi' ela ibi'li', na ywi'ngi' ela yimo, bu'kapo ngayabwa mwanja."},{"book":"Matei","chapter":"25","verse":"16","text":"Pangali si'li'ya, yu'lu' ywaapeyilwe mbanje ela tano ngaipangya nsuluso, ngaibeleya yi'ngi' tano kai'."},{"book":"Matei","chapter":"25","verse":"17","text":"Yu'lu' ywaapeyilwe mbanje ela ibi'li', ngaipangya nyinyonyo, ngaibeleya yi'ngi' ibi'li'."},{"book":"Matei","chapter":"25","verse":"18","text":"Lakini yu'lu' ywaapeyilwe mbanje ela yimo ngayenda kwii'mbya pai' li'nga kwiiya yi'lu' mbanje ya bwana wake."},{"book":"Matei","chapter":"25","verse":"19","text":"“Pagapite masu'ba maingi, yu'lu' bwana ywa balu' atumisi ngaki'li'bu'ka no panga nabo isabu."},{"book":"Matei","chapter":"25","verse":"20","text":"Yu'lu' ntumisi ywaapokile mbanje ela tano ngaisa, ngaleta tano yi'ngi' yaabeliye. Ngabaya, ‘Bwana, wabi'i kasangu' mbanje tano, lingulya, nibeliye yi'ngi' tano kai'.’"},{"book":"Matei","chapter":"25","verse":"21","text":"Bwana wake ngammakia, ‘Unogiye muno, ntumisi nnogau na wauu'bi'like! Wau'bi'like kwa makowe masene, nilu'a kubi'ka ube wannyi'mi'li'ki wa makowe maku'lu'. Isa sonapusike pamope na bwana wako.’"},{"book":"Matei","chapter":"25","verse":"22","text":"“Yu'lu' mwene mbanje ela ibi'li', nembe ngaisa ngabaya, ‘Bwana, wabi'i kasangu' mbanje ela ibi'li', lingulya, nibeleye yi'ngi' ibi'li'.’"},{"book":"Matei","chapter":"25","verse":"23","text":"Bwana wake ngammakia, ‘Unogiye, wantumisi nnogau na wauu'bi'like. Wau'bi'like kwa makowe masene, nanenga nilu'a kupanga ube wannyi'mi'li'ki wa makowe maku'lu'. Isa sonapusike pamope na bwana wako.’"},{"book":"Matei","chapter":"25","verse":"24","text":"“Bu'kapo yu'lu' ntumisi ywaapoki mbanje ela yimo ngaisa no baya, ‘Bwana, natangite panga wenga wa nnonopau, uuna pangali panda, ukumba pangali misa mbeyu."},{"book":"Matei","chapter":"25","verse":"25","text":"Kwa nyo naatiyogopa, nganiyenda kwiiya mbanje yako mubwi'. Bai, ayi' nga mali yako, utole.’"},{"book":"Matei","chapter":"25","verse":"26","text":"“Bwana wake ngayangwa, ‘Wenga wa ntumisi nnau na nkata! Waatangite panga niuna pangali panda na nikumba pangali misa mbeyu."},{"book":"Matei","chapter":"25","verse":"27","text":"Bai, upalikwage bi'ka mbanje yangu' kwa bababeleya, li'nga paniki'li'bu'ka nitole yangu' na yi'lu' yaibeliye."},{"book":"Matei","chapter":"25","verse":"28","text":"Bai, mumpokonywe ayo mbanje yabile nayo, mumpei yu'lu' mwene mbanje ela ku'mi."},{"book":"Matei","chapter":"25","verse":"29","text":"Kwa mwanjaa kila mundu ywabile na kili'be alu'a yongeyelwa si'ngi', lakini mundu ywangali kili'be ata si'lu' sabile naso, saatolelwa."},{"book":"Matei","chapter":"25","verse":"30","text":"Na kwa ayu' ntumisi ywangali pwaika, muntaikuli panja kulubi'ndu'! Akwo kwaalu'a panga kili'lo no yaga mino.’"},{"book":"Matei","chapter":"25","verse":"31","text":"“Nsimu wa Mwana wa Mundu paalu'a isa mu utukupu wake na malaika boti babile pamope nakwe, apo alu'a tama panani ya kiti'gu' sake sa lenji kitukupu."},{"book":"Matei","chapter":"25","verse":"32","text":"Bandu ba mili'ma yoti baalu'a kongolekana nnu'ngi' yake, naywembe alu'a kwabaganiya kati nsungi mwaabaganiya ngondolo na mbwi."},{"book":"Matei","chapter":"25","verse":"33","text":"Alu'a kwabi'ka ngondolo kuluboko lwa mmalyo na mbwi kuluboko lwa nki'ya."},{"book":"Matei","chapter":"25","verse":"34","text":"“Apo Nkulungwa ngaalu'a kwabakia balu' bababile kuluboko lwa mmalyo, ‘Mwisange mwenga mwamuyaliwite na Tati' bangu', muyingi muukulungwa wamwaabi'kilwe wiso tangu' umbilwa kwa dunia."},{"book":"Matei","chapter":"25","verse":"35","text":"Kwa mwanjaa panaaminyike njala, mwanipei kilyo, panaaminyike nnyota, mwanipei masi', panaai na nng'eni, mwanikemi kasinu,"},{"book":"Matei","chapter":"25","verse":"36","text":"panaai na buula, ngamuniwalika, panaai na ntamwe, ngamuisa kunibu'bu'ya, panaai muutabilwe, na mwenga ngamuisa kunityangilya.’"},{"book":"Matei","chapter":"25","verse":"37","text":"Apo balu' bandu anogau ngapabalu'a kunnyangwa, ‘Bwana, pakubawi patukubweni ubile na njala na twenga ngatukupeya kilyo, au ubile na nnyota, na twenga ngatukupeya masi' go nywa?"},{"book":"Matei","chapter":"25","verse":"38","text":"Kai' pakubawi patukubweni ubile wa nng'eni ngatukukemya kasitu, au ubile na buula, ngatukuwalika?"},{"book":"Matei","chapter":"25","verse":"39","text":"Au pakubawi patukubweni ubile wa ntamwe au ubile muutabilwe, ngatuisa kukulingulya?’"},{"book":"Matei","chapter":"25","verse":"40","text":"Nkulungwa alu'a yangwa, ‘Kakape nimmakianga, kwa kila kili'be samumpangi yumo ywa aba alongo bangu' bangali isimilwa, mwaanipangi nenga.’"},{"book":"Matei","chapter":"25","verse":"41","text":"“Bu'kapo alu'a kwabakia balu' ba kuluboko lwa nki'ya, ‘Mubu'ke kasangu', mwenga mwamukosite lasi kwa Nnu'ngu', muyende mumwoto wangali yomoka waubi'kilwe wiso kwa Ibilisi na malaika bake."},{"book":"Matei","chapter":"25","verse":"42","text":"Kwa mwanjaa panaabile na njala, mwanipeili kilyo, panaabile na nnyota, mwanipeili masi' go nywa,"},{"book":"Matei","chapter":"25","verse":"43","text":"panaabile na nng'eni mwenga mwanikemili kasinu, panaabile na buula mwenga mwaniwalikeli ngu'bo, na panaabile na ntamwe na muutabilwe mwenga mwaaisili kunilingulya."},{"book":"Matei","chapter":"25","verse":"44","text":"“Apo nabembe ngabaalu'a yangwa, ‘Bwana pakubawi patukubweni ubile na njala au nnyota, ubile wa nng'eni au ubile na buula, ubile wa ntamwe au ubile muutabilwe, na twenga ngatukotoka kukuyangatiya?’"},{"book":"Matei","chapter":"25","verse":"45","text":"Naywembe ngaayangwa, ‘Kakape nimmakianga, kila kili'be samwaakani kumpangya yumo ywa aba bangali isimilwa, mwaakani kunipangya nenga.’"},{"book":"Matei","chapter":"25","verse":"46","text":"Bai, aba baalu'a yenda kungu'su'mbu' yangayomoka, lakini balu' bene aki baalu'a yingya muukoto wangayomoka.”"}]}