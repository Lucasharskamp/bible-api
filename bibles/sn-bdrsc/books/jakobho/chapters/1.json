{"data":[{"book":"Jakobho","chapter":"1","verse":"1","text":"Jakobho, muranda waMwari nowaIshe Jesu Kristu, kumarudzi gumi namaviri akapararira pakati pendudzi:"},{"book":"Jakobho","chapter":"1","verse":"2","text":"Hama dzangu, muti mufaro chaiwo, pose pamunosangana nemiedzo mizhinji yemhando dzose,"},{"book":"Jakobho","chapter":"1","verse":"3","text":"nokuti munoziva kuti kuedzwa kwokutenda kwenyu kunobereka kutsungirira."},{"book":"Jakobho","chapter":"1","verse":"4","text":"Kutsungirira kunofanira kupedza basa rako kuitira kuti imi mukure uye muve vakakwana, musingashayiwi chinhu."},{"book":"Jakobho","chapter":"1","verse":"5","text":"Kana mumwe wenyu achishayiwa uchenjeri, ngaakumbire kuna Mwari, anopa zvakawanda kuna vose asingatsvaki mhosva, uye achapiwa hake."},{"book":"Jakobho","chapter":"1","verse":"6","text":"Asi paanokumbira, anofanira kutenda asinganyunyuti, nokuti uyo anonyunyuta akaita sefungu regungwa, rinosundwa uye rinomutswa-mutswa nemhepo."},{"book":"Jakobho","chapter":"1","verse":"7","text":"Munhu uyu ngaarege kufunga kuti achagamuchira chinhu chipi zvacho kubva kuna She;"},{"book":"Jakobho","chapter":"1","verse":"8","text":"munhu ane mwoyo miviri, anongoshanduka-shanduka mune zvose zvaanoita."},{"book":"Jakobho","chapter":"1","verse":"9","text":"Hama iri panzvimbo yokuninipiswa ngaifare muchinzvimbo chayo chokukudzwa."},{"book":"Jakobho","chapter":"1","verse":"10","text":"Asi mupfumi anofanira kufara muchinzvimbo chokuderedzwa kwake, nokuti achapfuura seruva romusango."},{"book":"Jakobho","chapter":"1","verse":"11","text":"Nokuti zuva rinobuda nokupisa kwakanyanya rigoomesa uswa; ruva rahwo rinodonha uye kunaka kwaro kwoparadzwa. Nenzira imwe cheteyo, mupfumi achasvava kunyange achiri kuita basa rake."},{"book":"Jakobho","chapter":"1","verse":"12","text":"Akaropafadzwa munhu anotsunga pakuedzwa, nokuti paanokunda, achapiwa korona youpenyu yakavimbiswa naMwari kuna avo vanomuda."},{"book":"Jakobho","chapter":"1","verse":"13","text":"Pamunenge muchiedzwa, ngakurege kuva nomunhu anoti, “Mwari ari kundiedza.” Nokuti Mwari haagoni kuedzwa nechakaipa, uye haaedzi munhu;"},{"book":"Jakobho","chapter":"1","verse":"14","text":"asi mumwe nomumwe anoedzwa paanenge achikwevewa nokuchiva kwake kwakaipa uye achinyengerwa."},{"book":"Jakobho","chapter":"1","verse":"15","text":"Ipapo kuchiva kukange kwaumbwa kunobereka chivi; uye chivi, chikange chakura kwazvo, chinobereka rufu."},{"book":"Jakobho","chapter":"1","verse":"16","text":"Musanyengerwa, hama dzangu dzinodikanwa."},{"book":"Jakobho","chapter":"1","verse":"17","text":"Chipo chose chakanaka uye chakakwana chinobva kumusoro kudenga, chinoburuka chichibva kuna Baba wezviedza zvokudenga, asingashanduki semimvuri inopinduka."},{"book":"Jakobho","chapter":"1","verse":"18","text":"Akasarudza kutibereka kubudikidza neshoko rechokwadi, kuti tive mhando yechibereko chokutanga chezvisikwa zvake."},{"book":"Jakobho","chapter":"1","verse":"19","text":"Hama dzangu dzinodikanwa, cherechedzai izvi: Munhu mumwe nomumwe anofanira kukurumidza kunzwa, kunonoka kutaura nokunonoka kutsamwa,"},{"book":"Jakobho","chapter":"1","verse":"20","text":"nokuti kutsamwa kwomunhu hakuuyisi upenyu hwakarurama hunodikanwa naMwari."},{"book":"Jakobho","chapter":"1","verse":"21","text":"Naizvozvo, bvisai tsvina yose uye nokuipa kwakawanda, mugogamuchira nokuzvininipisa, shoko rakasimwa mamuri, rinogona kukuponesai."},{"book":"Jakobho","chapter":"1","verse":"22","text":"Musangova vanzwi veshoko bedzi, uye nokudaro muchizvinyengera. Itai zvarinoreva."},{"book":"Jakobho","chapter":"1","verse":"23","text":"Ani naani anoteerera kushoko asi asingaiti zvarinoreva akaita somunhu anotarira chiso chake muchionioni"},{"book":"Jakobho","chapter":"1","verse":"24","text":"uye, mushure mokuzvitarira, anoenda uye nokukurumidza anokanganwa kuti anoratidzika sei."},{"book":"Jakobho","chapter":"1","verse":"25","text":"Asi munhu anonyatsotarisa mumurayiro wakakwana uyo unopa rusununguko, uye achiramba achiita izvozvo, asingakanganwi zvaanzwa, asi achizviita, acharopafadzwa pane zvaanoita."},{"book":"Jakobho","chapter":"1","verse":"26","text":"Kana munhu upi zvake achizviti akarurama uye asingachengeti rurimi rwake zvakasimba, anozvinyengera uye chinamato chake hachina maturo."},{"book":"Jakobho","chapter":"1","verse":"27","text":"Kunamata kunodikanwa naMwari Baba vedu kwakachena, uye kusina chakungapomerwa ndokuku: kuchengeta nherera nechirikadzi mukutambudzika kwavo uye nokuzvichengeta kuti urege kusvibiswa nenyika."}]}