{"data":[{"book":"Figoli","chapter":"12","verse":"1","text":"Chipindi chichi, mutwa Helodi akandili kuvagobola lipinga lya vandu yivamjumilili Kilistu."},{"book":"Figoli","chapter":"12","verse":"2","text":"Amuwulaghili Yakobi, mlongu waki Yohani kwa limayi likomi."},{"book":"Figoli","chapter":"12","verse":"3","text":"Paawonili kavanowesha Vayawudi, kayenda kandi akamukamuli Petili. Majuva vala vavelili majuva va mibumunda."},{"book":"Figoli","chapter":"12","verse":"4","text":"Pavamukamulili kala, kamuvika muchijaka kamtaya mumawoku va fipinga mchechi fya machonda mchechi mchechi vamuloleli, Helodi akadayileyi chipindi cha Lihungu pachipita amfumishi na kumuhigha pawulongolu pa vandu."},{"book":"Figoli","chapter":"12","verse":"5","text":"Petili vamuvikili muchijaka, lipinga lya vandu yivamjumilili Kilistu vadadavili kwa Chapanga kwanongwa yaki kwa chiganu."},{"book":"Figoli","chapter":"12","verse":"6","text":"Chipindi Helodi padayileyi kumfumisha, pamii Petili avelili kawonja pagati ya machonda vavili, kawopiwa mingongola mivili ya chuma na machonda vamloleleyi pavayipokela pawulongulu ya chijaka."},{"book":"Figoli","chapter":"12","verse":"7","text":"Tepu makungu wa Bambu awolukili pala, lwengi lung'alika chumba chila, kamgufya Petili, pamuyimusha, padeta, “Ulopukeshi! Tandamuki!” Mingongola ya mumawoku yawopusokili."},{"book":"Figoli","chapter":"12","verse":"8","text":"Makungu kamuwombela, “Uyiwopi lufunga, ufwali mikobasi yaku.” Petili agolili wuwula, makungu kadeta, “Fwali yingwa yaku ungovikeli.”"},{"book":"Figoli","chapter":"12","verse":"9","text":"Petili amkovikelili makungu kufuma muchijaka, ngajila kumanya ndambu yagola makungu nakaka awu akulota hela."},{"book":"Figoli","chapter":"12","verse":"10","text":"Pavampitili mdima wa kwaa na wa pili, pambeli mlyangu wa chuma wa kuyingilila mumbwani, wafuukili weni. Vafuma panji, vapita deha yimu, tepu makungu kamuleka Petili."},{"book":"Figoli","chapter":"12","verse":"11","text":"Petili luhala palumuwuyilili, kadeta “Hinapawu manya nakaka kucha Chapanga amuyeghili makungu waki, kung'usha mumawoku va Helodi na Chila vakashuvilileyi mlima va Vayawudi.”"},{"book":"Figoli","chapter":"12","verse":"12","text":"Pamanyili afi afikili kaya ya Maliya, mamundu Yohani Maliku, vandu vatangalili vavelili vatangana amu pavadadava kwa Chapanga."},{"book":"Figoli","chapter":"12","verse":"13","text":"Petili akutili mulyangu, mgolafichuku wawu litawa lyaki Loda, ayisili kumpikanisha."},{"book":"Figoli","chapter":"12","verse":"14","text":"Pakamanyili lishu lila lya Petili, kwa cheleli kufuwula ha mlyangu, katuva mbilu kuyingila mugati kuvawombela kucha Petili kawoloka pamulyangu panji."},{"book":"Figoli","chapter":"12","verse":"15","text":"Vamuwombela, “Kuna lukwali!” Lakini mweni ayendilili kudeta nakaka. Topi veni vadeta, “Ayu makungu waki.”"},{"book":"Figoli","chapter":"12","verse":"16","text":"Petili kayendelela kukuta pamlyangu, pambeli vamufuwulila, vamuwona mweni, vayikanganikili."},{"book":"Figoli","chapter":"12","verse":"17","text":"Kavakupisha liwoku vanyamali, kavahimulila ndambu Bambu amufumishili muchijaka. Awombili, “Mukamuwombeli Yakobi na vala valongu filongu afi.” Pambeli afumili ayendili kwingi."},{"book":"Figoli","chapter":"12","verse":"18","text":"Pamalavila machonda vayishoshili, kucha chindu liki chimupatili Petili?"},{"book":"Figoli","chapter":"12","verse":"19","text":"Helodi avalayishili machonda vamsaki lakini vamuwona ha, avawombilili machonda, pavamuwona ng'odu alayilili vawulayiwi."},{"book":"Figoli","chapter":"12","verse":"20","text":"Helodi kavakalalila nesu vandu va Tilu na Sidoni, vamuyendela mweni. Vagola lighanja na Blastu, mweni aveli mlolela wa nyumba ya mutwa, veni vayendili kwa Helodi kuluva kuvi na kusika, kwanongwa mlima wawu wapatili filivi kufuma mlima wa mutwa."},{"book":"Figoli","chapter":"12","verse":"21","text":"Lijuva limu vayishawulili, Helodi afwalili yingwa sha wutwa, ayikalili muchigoda cha wutwa, akavalandulileyi vandu."},{"book":"Figoli","chapter":"12","verse":"22","text":"Vandu vakavikeyi umatu, vakadeteyi, “Ali lishu lya mundu ha, lya Chapanga!”"},{"book":"Figoli","chapter":"12","verse":"23","text":"Tepu makungu wa Bambu kamuwisha Helodi pasi, kwanongwa kamtundamila ha Chapanga, wambi vamulya Helodi, kasova."},{"book":"Figoli","chapter":"12","verse":"24","text":"Chipindi achi chilongu cha Chapanga chiyendelela kukwila na kukula."},{"book":"Figoli","chapter":"12","verse":"25","text":"Banabasi na Sauli, pavamalilili kala kulandula, vawuyili Yelusalemu, vamtola Yohani yivamkemili Maliku."}]}