{"data":[{"book":"Dhuteronomi","chapter":"2","verse":"1","text":"Zvino takadzoka tikafamba takananga kurenje nenzira inoenda kuGungwa Dzvuku, sezvandakanga ndarayirwa naJehovha. Kwenguva yakareba takafamba nenzira yaipoterera nenyika yamakomo yeSeiri."},{"book":"Dhuteronomi","chapter":"2","verse":"2","text":"Ipapo Jehovha akati kwandiri,"},{"book":"Dhuteronomi","chapter":"2","verse":"3","text":"“Mafamba nenzira yokupoterera nyika iyi yamakomo kwenguva yakakwana, zvino chidzokai muende nechokumusoro."},{"book":"Dhuteronomi","chapter":"2","verse":"4","text":"Rayira vanhu uti, ‘Mava pedyo kuti mupfuure nomunyika yehama dzenyu zvizvarwa zvaEsau, vagere paSeiri. Ivo vachakutyai, asi muchenjere kwazvo."},{"book":"Dhuteronomi","chapter":"2","verse":"5","text":"Musavatanga kuti murwe, handingakupei chikamu chipi zvacho chenyika yavo, kunyange pangakwana kuisa rutsoka rwenyu. Ndakapa Esau nyika yamakomo yeSeiri kuti ive yake."},{"book":"Dhuteronomi","chapter":"2","verse":"6","text":"Munofanira kuvaripa nesirivha zvokudya zvamuchadya nemvura yamuchanwa.’ ”"},{"book":"Dhuteronomi","chapter":"2","verse":"7","text":"Jehovha Mwari wenyu akakuropafadzai pamabasa ose amaoko enyu. Akakutarirai parwendo rwenyu murenje iri guru. Jehovha Mwari wenyu akava nemi, makore makumi mana aya, uye hapana chinhu chamakashayiwa."},{"book":"Dhuteronomi","chapter":"2","verse":"8","text":"Naizvozvo takapfuura hama dzedu zvizvarwa zvaEsau, vanogara muSeiri. Takasiya nzira inoenda kuArabha, yeArabha, inobva kuErati neEzioni Gebheri, ndokufamba nenzira yomurenje reMoabhu."},{"book":"Dhuteronomi","chapter":"2","verse":"9","text":"Ipapo Jehovha akataura kwandiri, akati, “Musafurusa vaMoabhu kana kuvadenha, nokuti handizokupai chikamu chipi zvacho chenyika yavo. Ndakapa Ari kuzvizvarwa zvaRoti kuti ive yavo.”"},{"book":"Dhuteronomi","chapter":"2","verse":"10","text":"(VaEmi vaisigarako vaiva vanhu vakasimba, vakawanda uye vakareba savaAnaki."},{"book":"Dhuteronomi","chapter":"2","verse":"11","text":"SavaAnaki ivowo vaionekwa savaRefaimu, asi vaMoabhu vaivadana nezita rokuti vaEmi."},{"book":"Dhuteronomi","chapter":"2","verse":"12","text":"VaHori vaimbogarawo muSeiri, asi vana vaEsau vakavadzinga kubva imomo. Vakaparadza vaHori vakanga varimo ivo vasati vavamo vakagara munzvimbo yavo, sezvakangoitawo Israeri munyika yavakapiwa naJehovha kuti ive yavo)."},{"book":"Dhuteronomi","chapter":"2","verse":"13","text":"Uye Jehovha akati, “Zvino chisimukai muyambuke Mupata weZeredhi.” Saka takayambuka mupata."},{"book":"Dhuteronomi","chapter":"2","verse":"14","text":"Makore makumi matatu namasere akanga apfuura kubva panguva yatakabva paKadheshi Bharinea kusvikira patakazoyambuka Mupata weZeredhi. Panguva iyoyi chizvarwa chose chavarume vezera rokurwa chakanga chaparara kubva pamisasa, sezvakanga zvapikirwa naJehovha kwavari."},{"book":"Dhuteronomi","chapter":"2","verse":"15","text":"Ruoko rwaJehovha rwakaramba ruchivarwisa kusvikira rwavaparadza zvachose."},{"book":"Dhuteronomi","chapter":"2","verse":"16","text":"Zvino wokupedzisira pakati pavarume ava vokurwa akati afa,"},{"book":"Dhuteronomi","chapter":"2","verse":"17","text":"Jehovha akati kwandiri,"},{"book":"Dhuteronomi","chapter":"2","verse":"18","text":"“Nhasi unofanira kupfuura nomunyika yeMoabhu, paAri."},{"book":"Dhuteronomi","chapter":"2","verse":"19","text":"Kana woswedera pedyo navaAmoni, usavafurusa kana kuvadenha kuti murwisane, nokuti handingakupei kuti mutore nyika ipi zvayo yavaAmori. Ndakaipa kuti ive yezvizvarwa zvaRoti.”"},{"book":"Dhuteronomi","chapter":"2","verse":"20","text":"(Naiyowo yainzi inyika yevaRafaimu, vaisimbogaramo; asi vaAmoni vaivadaidza kuti vaZamuzumi."},{"book":"Dhuteronomi","chapter":"2","verse":"21","text":"Vaiva vanhu vakasimba, vakawanda, uye vakareba savaAnaki. Jehovha akavaparadza pamberi pavaAmoni, avo vakavadzinga ndokugara munzvimbo yavo."},{"book":"Dhuteronomi","chapter":"2","verse":"22","text":"Jehovha akanga aitira zvimwe chetezvo kuzvizvarwa zvaEsau, vaigara muSeiri, paakaparadza vaHori pamberi pavo. Vakavadzinga ndokugara munzvimbo yavo kusvikira nhasi."},{"book":"Dhuteronomi","chapter":"2","verse":"23","text":"Uye kana vari vaAvhi vakanga vagere mumisha kusvikira kuGaza, vaKafitori vaibva Kafitori vakavaparadza ndokugara munzvimbo yavo.)"},{"book":"Dhuteronomi","chapter":"2","verse":"24","text":"Budai zvino muende, muyambuke mupata weArinoni. Tarirai ndakaisa muruoko rwenyu Sihoni muAmori, mambo weHeshibhoni, nenyika yake. Tangai kuitora mugorwa naye."},{"book":"Dhuteronomi","chapter":"2","verse":"25","text":"Nhasi chaiye ndichatanga kuvhundutsa nokutyisa ndudzi dzose dziri pasi pedenga nokuda kwenyu. Ivo vachanzwa guhu pamusoro penyu vagodedera nokutya kwazvo pamusoro penyu."},{"book":"Dhuteronomi","chapter":"2","verse":"26","text":"Ndakatuma nhume kubva murenje reKedhemoti kuna Sihoni mambo weHeshibhoni ndichikumbira rugare, uye ndikati,"},{"book":"Dhuteronomi","chapter":"2","verse":"27","text":"“Titenderei kuti tipfuure nomunyika yenyu. Tichafamba nemugwagwa mukuru; hatizotsauki kurudyi kana kuruboshwe."},{"book":"Dhuteronomi","chapter":"2","verse":"28","text":"Mutitengesere zvokudya nemvura yokunwa nomutengo wazvo wesirivha. Chingotitenderai henyu kuti tipfuure netsoka,"},{"book":"Dhuteronomi","chapter":"2","verse":"29","text":"sezvatakaitirwa nezvizvarwa zvaEsau vagere muSeiri, nevaMoabhu vagere muAri. Kusvikira tayambuka Jorodhani tichipinda munyika iyo yatinopiwa naJehovha Mwari wedu.”"},{"book":"Dhuteronomi","chapter":"2","verse":"30","text":"Asi Sihoni mambo weHeshibhoni akaramba kutitendera kuti tipfuure nomo. Nokuti Jehovha Mwari wenyu akanga aomesa mweya wake uye akanga arambidza mwoyo wake, kuti agomuisa mumaoko enyu, sezvaaita iye zvino."},{"book":"Dhuteronomi","chapter":"2","verse":"31","text":"Jehovha akati kwandiri, “Tarira ndatanga kuisa Sihoni nenyika yake kwauri. Zvino chitanga kuikunda ugotora nyika yake.”"},{"book":"Dhuteronomi","chapter":"2","verse":"32","text":"Sihoni nehondo yake yose akati auya kuzorwa nesu paJahazi,"},{"book":"Dhuteronomi","chapter":"2","verse":"33","text":"Jehovha Mwari wedu akamuisa kwatiri uye takamuparadza, iye pamwe chete navanakomana vake nehondo yake yose."},{"book":"Dhuteronomi","chapter":"2","verse":"34","text":"Panguva iyoyo takatora maguta ake ose tikaaparadza chose, varume navakadzi uye navana. Hapana watakasiya ari mupenyu."},{"book":"Dhuteronomi","chapter":"2","verse":"35","text":"Asi zvipfuwo nezvatakapamba kubva mumaguta takazvitora kuti zvive zvedu."},{"book":"Dhuteronomi","chapter":"2","verse":"36","text":"Kubva paAroeri pamahombekombe oMupata weArinoni, nokubva kuguta rokumupata, kunyange kusvikira kuGireadhi, hakuna kumbova kana neguta rimwe chete rakatikunda. Jehovha Mwari wedu akatipa vose."},{"book":"Dhuteronomi","chapter":"2","verse":"37","text":"Asi maererano nokurayira kwaJehovha Mwari wedu hamuna kuswedera kunyika ipi zvayo yavaAmoni, kunyange kunyika iri kurutivi rweJabhoki kana kunyika yakapoteredza maguta ari mumakomo."}]}