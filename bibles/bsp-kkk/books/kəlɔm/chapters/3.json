{"data":[{"book":"Kəlɔm","chapter":"3","verse":"1","text":"Mewe ma awut a Aruna kɔ Musa mɔ mamɛ dɔsɔk ndɛ MARIKI olok-lokər Musa nde tɔrɔ ta Sinayi mɔ."},{"book":"Kəlɔm","chapter":"3","verse":"2","text":"Mewe ma awut arkun a Aruna mɔ mamɛ: Coco Nadab, tɔŋɔ Abihu, sama Elasar, baki Itamar."},{"book":"Kəlɔm","chapter":"3","verse":"3","text":"Mewe ma awut arkun a Aruna mɔ mamɔkɔ, aloŋnɛ aŋɛ ŋanasɔtɔ kəbɔy, akaŋɛ ŋanawurɛ kəyɔnɛ ka akiriŋ a yɛbəc ya Kanu."},{"book":"Kəlɔm","chapter":"3","verse":"4","text":"Nadab kɔ Abihu ŋanasɔtɔ fɛ awut ntɛ ŋanafi nde tɛgbǝrɛ ta Sinayi MARIKI fɔr kiriŋ mɔ, bawo ŋanakɛrɛ kɔ nɛnc dɔtɔtesɛ ndɛ ɛnatɔsom ŋa kəkɛrɛ kɔ mɔ. Kǝfi kǝŋan kǝnasɔŋɛ Elasar kɔ Itamar ŋayɔnɛ oŋ akiriŋ a aloŋnɛ kas kəŋan Aruna kəsək."},{"book":"Kəlɔm","chapter":"3","verse":"5","text":"Kɔ MARIKI oloku Musa:"},{"book":"Kəlɔm","chapter":"3","verse":"6","text":"«Məkɛrɛ kusuŋka k'aLewy, məsɔŋ ŋa Aruna wəloŋnɛ, ntɛ tɔŋsɔŋɛ ŋacmar kɔ mɔ."},{"book":"Kəlɔm","chapter":"3","verse":"7","text":"Ŋacəmɛ yɛbəc yɔn kɔ kəloŋkanɛ ka Yisrayel fəp nde aŋgbancan ŋɛbəpɛnɛ kɔ Kanu. Ŋa ŋadekɔ ŋacbəc yɛbəc ya nde dǝkiyi dosoku."},{"book":"Kəlɔm","chapter":"3","verse":"8","text":"Ŋa ŋandekɔyɔnɛ abum a yosumpər-sumpər ya nde aŋgbancan ŋɛbəpɛnɛ kɔ Kanu, ŋacəmɛ sɔ yɛbəc ya aka Yisrayel. Ŋa ŋandekɔcəmɛ yɛbəc ya nde dǝkiyi dosoku."},{"book":"Kəlɔm","chapter":"3","verse":"9","text":"Məsɔŋ aLewy, ntɛ tɔŋsɔŋɛ ŋacmar Aruna kɔ awut ɔn arkun yɛbəc, tewe t’aka Yisrayel mɔ."},{"book":"Kəlɔm","chapter":"3","verse":"10","text":"Mədəs Aruna kɔ awut ɔn arkun kəyɔnɛ ka akiriŋ a yɛbəc ya Kanu. Kɔ fum wəcuru ɔlɔtərnɛ kəyɔ yɛbəc ya aloŋnɛ-ɛ, mɛnɛ padif kɔ.»"},{"book":"Kəlɔm","chapter":"3","verse":"11","text":"Kɔ MARIKI oloku Musa:"},{"book":"Kəlɔm","chapter":"3","verse":"12","text":"«Ina, ilɛk aLewy aYisrayel dacɔ dəkəcəmɛ da awut acɔkɔ-cɔkɔ a aran aYisrayel fəp. ALewy, akemi ŋɔ."},{"book":"Kəlɔm","chapter":"3","verse":"13","text":"Bawo awut acɔkɔ-cɔkɔ fəp, akemi ŋɔ. Dɔsɔk ndɛ inasut awut acɔkɔ-cɔkɔ Misira mɔ, k'impusnɛnɛ awut acɔkɔ-cɔkɔ a Yisrayel fəp, kəlɛk wəkom wəcɔkɔ-cɔkɔ nwɛ o nwɛ wəka fum kəbəp ka wəka pɔcɔl.»"},{"book":"Kəlɔm","chapter":"3","verse":"14","text":"Nde tɛgbərɛ ta Sinayi, kɔ MARIKI oloku Musa:"},{"book":"Kəlɔm","chapter":"3","verse":"15","text":"«Məlɔm awut a Lewy dəwɔlɔ kɔ dəcor, məlɔm arkun kəlɛk aŋɛ ŋasɔtɔ ŋof ŋin haŋ ŋacepər ti mɔ.»"},{"book":"Kəlɔm","chapter":"3","verse":"16","text":"Kɔ Musa ɔlɔm ŋa pəmɔ tɔkɔ MARIKI ɛnasom kɔ ti mɔ."},{"book":"Kəlɔm","chapter":"3","verse":"17","text":"Mewe ma awut a Lewy mɔ mamɛ: Kerson, Kehat kɔ Merari."},{"book":"Kəlɔm","chapter":"3","verse":"18","text":"Mewe ma awut a Kerson mɔ mamɛ dəcor: Libini kɔ Simeyi."},{"book":"Kəlɔm","chapter":"3","verse":"19","text":"Awut a Kehat dəcor: Amram, Yicahar, Hebərɔŋ kɔ Usiyɛl."},{"book":"Kəlɔm","chapter":"3","verse":"20","text":"Awut a Merari dəcor: Mali kɔ Musi. Cor ca aLewy cɔ cacɔkɔ dəwɔlɔ."},{"book":"Kəlɔm","chapter":"3","verse":"21","text":"Kerson ɔyɔnɛ wətem ka aka kor ka Libini kɔ kor ka Simeyi. Cor ca Kerson cɔ."},{"book":"Kəlɔm","chapter":"3","verse":"22","text":"Afum aŋɛ analɔm ŋa dacɔ mɔ, arkun aŋɛ analɔm kəyɛfɛ aŋɛ ŋanasɔtɔ ŋof ŋin haŋ ŋacepər ti mɔ, ŋanabəp afum wul camət-mɛrəŋ, masar kəcamət (7.500)."},{"book":"Kəlɔm","chapter":"3","verse":"23","text":"Cor ca Kerson ŋancndɛ nde dǝkiyi dosoku tadarəŋ ntende dec dɛŋkalɛ mɔ."},{"book":"Kəlɔm","chapter":"3","verse":"24","text":"Wəkiriŋ ka cor ca Kerson: Eliyasaf, wan ka Layɛl."},{"book":"Kəlɔm","chapter":"3","verse":"25","text":"Ntɛ tɔyɔnɛ ta aŋgbancan ŋɛbəpɛnɛ kɔ Kanu mɔ, awut a Kerson ŋanatɔmpər kǝcǝmbǝr-cǝmbǝr ka mes ma dǝkiyi dosoku fǝp: Kəyɛfɛ aŋgbancan kəkɔ kəloto kəkumpɛ, kəbəp kəloto kəkəŋkɛ nkɛ kəyi nde dəkəbɛrɛ da aŋgbancan ŋɛbəpɛnɛ kɔ Kanu mɔ,"},{"book":"Kəlɔm","chapter":"3","verse":"26","text":"cəloto ca saŋka kɔ kəloto kəŋɛrɛ dəkəbɛrɛ da saŋka, dǝkiyi dosoku fəp kɔ tetek toloŋnɛ panɔŋkərɛ yi bənda yɔkɔ aŋsektɛ ca yayɔkɔ mɔ."},{"book":"Kəlɔm","chapter":"3","verse":"27","text":"Aka Kehat: Kor ka Amram, ka Yicahar, ka Hebərɔŋ kɔ ka Usiyɛl. Kehat ɔyɔnɛ wəkiriŋ kəŋan."},{"book":"Kəlɔm","chapter":"3","verse":"28","text":"Ntɛ analɔm arkun fəp kəyɛfɛ ka akɔ ŋanasɔtɔ ŋof ŋin haŋ ŋacepər ti mɔ, ŋanabəp wul camət-maas, masar camət-tin (8.600). Ŋa ŋanatɔmpər teta ca yɔkɔ yɛnayi aŋgbip ŋosoku disrɛ mɔ."},{"book":"Kəlɔm","chapter":"3","verse":"29","text":"Kor ka awut a Kehat ŋa ŋancndɛ nde kəca kətɔt ka dǝkiyi dosoku."},{"book":"Kəlɔm","chapter":"3","verse":"30","text":"Wəkiriŋ ka wɔlɔ wa cor ca aka Kehat: Elicafan wan ka Usiyɛl."},{"book":"Kəlɔm","chapter":"3","verse":"31","text":"Ŋa ŋanatɔmpər teta kaŋkəra ka Danapa da Kanu kɔ aka Yisrayel, amɛsa, pɛdɛtɛ səlamp, metek moloŋnɛ, yogbuŋsərɛnɛ ya deŋgbip, nyɛ ambəcɛ di mɔ fəp, ŋa ŋanatɔmpər sɔ teta ca yɔkɔ yeyi di fəp."},{"book":"Kəlɔm","chapter":"3","verse":"32","text":"Wəbɛ ka akiriŋ a cor ca aka Lewy: Elasar wan wərkun ka wəloŋnɛ Aruna. Nkɔn ɔncmɔmən aŋɛ ŋanatɔmpər yɛbəc ya deŋgbip mɔ."},{"book":"Kəlɔm","chapter":"3","verse":"33","text":"Merari ɔyɔnɛ wətem ka aka kor ka Mali kɔ ka Musi. Cor mɛrəŋ cɔ ɔyɔ: Kor ka Mali kɔ ka Musi."},{"book":"Kəlɔm","chapter":"3","verse":"34","text":"Ntɛ analɔm arkun dacɔ aŋɛ ŋanasɔtɔ kəyɛfɛ ŋof ŋin haŋ ŋacepər ti mɔ, anasɔtɔ wul camət-tin, masar mɛrəŋ (6.200)."},{"book":"Kəlɔm","chapter":"3","verse":"35","text":"Wəkiriŋ ka aka kor ka Merari ɛnayɔnɛ Curiyel wan ka Abihayil. Ŋa ŋancndɛ kəca kəmeriya ka dǝkiyi dosoku."},{"book":"Kəlɔm","chapter":"3","verse":"36","text":"Awut a Merari ŋanatɔmpər teta fərɛm fa dǝkiyi dosoku, mogbu kɔ gbat-gbata kɔ yɛcəmɛnɛ ya aŋgbancan kɔ ca yɔkɔ ancbəcɛ di mɔ,"},{"book":"Kəlɔm","chapter":"3","verse":"37","text":"mogbu ma saŋka haŋ panɔŋkər kɔ yɛcəmɛnɛ ya mi, cəgbo ca ŋi kɔ bənda."},{"book":"Kəlɔm","chapter":"3","verse":"38","text":"Musa, Aruna kɔ awut ɔn arkun, ŋa ŋandɛ dǝkiyi dosoku tekiriŋ ntende dec dɛmpɛ mɔ, aŋgbancan ŋɛbəpɛnɛ kɔ Kanu tekiriŋ. Ŋa ŋatɔmpər teta yɛbəc ya aŋgbip ŋosoku. Fum wəcuru nwɛ o nwɛ ɔŋlɔtərnɛ ŋi mɔ, mɛnɛ padif kɔ."},{"book":"Kəlɔm","chapter":"3","verse":"39","text":"ALewy aŋɛ Musa kɔ Aruna ŋanalɔm pəmɔ tɔkɔ MARIKI ɛnasom ŋa ti mɔ, arkun fəp dəcor aŋɛ ŋanasɔtɔ ŋof ŋin haŋ ŋacepər ti mɔ, ŋanabəp wul wəco mɛrəŋ kɔ mɛrəŋ (22.000)."},{"book":"Kəlɔm","chapter":"3","verse":"40","text":"Kɔ MARIKI oloku Musa: «Məlɔm arkun acɔkɔ-cɔkɔ fəp aYisrayel dacɔ, kəyɛfɛ aŋɛ ŋasɔtɔ ŋof ŋin haŋ ŋacepər ti mɔ, məlɔm ŋa məcic mewe maŋan."},{"book":"Kəlɔm","chapter":"3","verse":"41","text":"MARIKI iyɔnɛ. Məlɛk em aLewy dəkəcəmɛ da awut acɔkɔ-cɔkɔ aka Yisrayel, yɔcɔl yaŋan yi sɔ yɔyɔnɛ yɔcɔl yɔcɔkɔ-cɔkɔ ya aka Yisrayel.»"},{"book":"Kəlɔm","chapter":"3","verse":"42","text":"Kɔ Musa ɔlɔm awut acɔkɔ-cɔkɔ a Yisrayel fəp pəmɔ tɔkɔ MARIKI ɛnasom kɔ ti mɔ."},{"book":"Kəlɔm","chapter":"3","verse":"43","text":"Arkun acɔkɔ-cɔkɔ aŋɛ analɔm ŋa dacɔ mɔ fəp, mewe ma aŋɛ ŋanasɔtɔ ŋof ŋin haŋ ŋacepər ti mɔ, ŋanabəp wul wəco mɛrəŋ kɔ mɛrəŋ, masar mɛrəŋ wəco camət-mɛrəŋ kɔ maas (22.273)."},{"book":"Kəlɔm","chapter":"3","verse":"44","text":"Kɔ MARIKI oloku Musa:"},{"book":"Kəlɔm","chapter":"3","verse":"45","text":"«Məlɛk aLewy dəkəcəmɛ da awut acɔkɔ-cɔkɔ a Yisrayel. Məlɛk sɔ yɔcɔl ya aLewy dəkəcəmɛ da yɔcɔl ya Yisrayel. ALewy, akemi ŋɔ ŋayɔnɛ. MARIKI iyɔnɛ."},{"book":"Kəlɔm","chapter":"3","verse":"46","text":"Afum masar mɛrəŋ wəco camət-mɛrəŋ kɔ maas (273) ŋancepərər kəlɔm ka aLewy. Mɛnɛ pawurus ŋa,"},{"book":"Kəlɔm","chapter":"3","verse":"47","text":"məwer nwɛ o nwɛ pəsam gbeti kəcamət, potubucɛ pa nde aŋgbip ŋosoku, mpɛ o mpɛ kəram wəco."},{"book":"Kəlɔm","chapter":"3","verse":"48","text":"Məsɔŋ pəsam papɔkɔ Aruna kɔ awut ɔn, teta kəway ka kəwurus ka kəlɔm ka aLewy akɔ kəncepərər mɔ.»"},{"book":"Kəlɔm","chapter":"3","verse":"49","text":"Kɔ Musa ewerəs gbeti babɔkɔ, kəwurus ka afum akɔ ŋanacepərər dɛlay da aLewy mɔ."},{"book":"Kəlɔm","chapter":"3","verse":"50","text":"Kɔ Musa ɛlɛk gbeti ba awut acɔkɔ-cɔkɔ aYisrayel: Pəsam gbəleŋ wul win, masar maas wəco camət-tin kɔ kəcamət (1.365), pəmɔ potubuc pa nde aŋgbip ŋosoku."},{"book":"Kəlɔm","chapter":"3","verse":"51","text":"Kɔ Musa ɔsɔŋ gbeti babɔkɔ ɛnawerəs mɔ Aruna kɔ awut ɔn arkun pəmɔ tɔkɔ MARIKI ɛnasom kɔ ti mɔ."}]}