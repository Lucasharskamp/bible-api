{"data":[{"book":"1 Timoteyo","chapter":"6","verse":"1","text":"Onse amene ali mu ukapolo ayenera kuona ambuye awo ngati oyenera kuwachitira ulemu, kuti anthu anganyoze dzina la Mulungu ndi chiphunzitso chathu."},{"book":"1 Timoteyo","chapter":"6","verse":"2","text":"Amene ambuye awo ndi okhulupirira, asawapeputse chifukwa ambuye ndi abale mʼchikhulupiriro. Mʼmalo mwake akuyenera kuwatumikira bwino chifukwa ambuye wawo ndi okondedwa monga okhulupirira ndiponso ndi odzipereka kusamalira akapolo awo."},{"book":"1 Timoteyo","chapter":"6","verse":"3","text":"Ngati wina aphunzitsa zosiyana ndi zimenezi, wosagwirizana ndi malangizo woona a Ambuye athu Yesu Khristu ndi chiphunzitso cholemekeza Mulungu,"},{"book":"1 Timoteyo","chapter":"6","verse":"4","text":"ameneyo ndi wodzitukumula ndipo sakudziwa chilichonse. Iyeyo ali ndi maganizo oyipa, wokonda kusemphana mawu ndi kutsutsana. Zimenezi zimabweretsa nsanje, mikangano, mʼnyozo, kuganizirana zoyipa,"},{"book":"1 Timoteyo","chapter":"6","verse":"5","text":"ndi kulimbana kosatha pakati pa anthu amitima yopotoka amene alandidwa choonadi ndipo amaganiza kuti kulemekeza Mulungu ndi njira yopezera chuma."},{"book":"1 Timoteyo","chapter":"6","verse":"6","text":"Koma kulemekeza Mulungu kuli ndi phindu lalikulu."},{"book":"1 Timoteyo","chapter":"6","verse":"7","text":"Pakuti sitinabweretse kanthu mʼdziko lapansi, ndipo sitingatengenso kanthu pochoka mʼdziko lapansi."},{"book":"1 Timoteyo","chapter":"6","verse":"8","text":"Koma ngati tili ndi chakudya ndi zovala, zimenezi zitikwanire."},{"book":"1 Timoteyo","chapter":"6","verse":"9","text":"Anthu amene amafuna kulemera amagwa mʼmayesero ndi mu msampha ndi mʼzilakolako zambiri zopusa ndi zoopsa zimene zimagwetsera anthu mʼchitayiko ndi mʼchiwonongeko."},{"book":"1 Timoteyo","chapter":"6","verse":"10","text":"Pakuti kukonda ndalama ndiye muzu wa zoyipa za mitundu yonse. Anthu ena ofunitsitsa ndalama, asochera ndipo asiya njira yachikhulupiriro ndipo adzitengera zowawitsa zambiri."},{"book":"1 Timoteyo","chapter":"6","verse":"11","text":"Koma iwe, munthu wa Mulungu, thawa zinthu zonsezi. Tsatira chilungamo, moyo wolemekeza Mulungu, chikhulupiriro, chikondi, kupirira ndi kufatsa."},{"book":"1 Timoteyo","chapter":"6","verse":"12","text":"Menya nkhondo yabwino yachikhulupiriro. Gwiritsitsa moyo wosatha umene anakuyitanira pamene unavomereza bwino lomwe pamaso pa mboni zambiri."},{"book":"1 Timoteyo","chapter":"6","verse":"13","text":"Ndikukulamula pamaso pa Mulungu amene amapatsa moyo zinthu zonse, ndiponso pamaso pa Khristu Yesu amene pochitira umboni pamaso pa Pontiyo Pilato, ananena zoona zenizeni."},{"book":"1 Timoteyo","chapter":"6","verse":"14","text":"Usunge lamuloli mopanda banga ndi cholakwa kufikira Ambuye athu Yesu Khristu ataonekera."},{"book":"1 Timoteyo","chapter":"6","verse":"15","text":"Pa nthawi yake Mulungu adzamubweretsa kwa ife. Mulungu ndi wodalitsika ndipo Iye yekha ndiye Wolamulira, Mfumu ya mafumu, Mbuye wa ambuye."},{"book":"1 Timoteyo","chapter":"6","verse":"16","text":"Ndiye yekha wosafa ndipo amakhala mʼkuwala koopsa. Mulungu amene munthu aliyense sanamuone. Kwa Iye kukhale ulemu ndi mphamvu mpaka muyaya. Ameni."},{"book":"1 Timoteyo","chapter":"6","verse":"17","text":"Anthu onse amene ali ndi chuma uwalamule kuti asanyade kapena kuyika mitima yawo pa chuma chimene nʼchosadalirika. Koma chiyembekezo chawo chikhale mwa Mulungu amene amatipatsa mowolowamanja zonse zotisangalatsa."},{"book":"1 Timoteyo","chapter":"6","verse":"18","text":"Uwalamule kuti azichita zabwino, kuti azikhala olemera pa ntchito zabwino, owolowamanja ndi okonda kugawana zinthu zawo ndi anzawo."},{"book":"1 Timoteyo","chapter":"6","verse":"19","text":"Potero adzadziwunjikira chuma chokhalitsa ngati maziko okhazikika a nthawi zakutsogolo, kuti akalandire moyo, umene ndi moyo weniweni."},{"book":"1 Timoteyo","chapter":"6","verse":"20","text":"Timoteyo, samalitsa zimene unapatsidwa. Upewe nkhani zopanda pake zosalemekeza Mulungu ndiponso maganizo otsutsana amene amaganizidwa molakwika kuti ndi nzeru."},{"book":"1 Timoteyo","chapter":"6","verse":"21","text":"Anthu ena chifukwa chovomereza nzeru zotere, asochera nʼkutaya chikhulupiriro chawo."}]}