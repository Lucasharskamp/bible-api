{"data":[{"book":"Luk'as Dooshishiyo","chapter":"23","verse":"1","text":"Maniye hakon manoke kakuwedek't beyiru ash ashuwots dek' amt P'ilat'os shinats t'intsbok'ri,"},{"book":"Luk'as Dooshishiyo","chapter":"23","verse":"2","text":"Hank'o ettnwere bín s'aamiyo dek' botuwi, «Ashaan no ashuwotsi b́shelifere daatsrone, Rom nugúsoshowere ereero dasherawok'o bazife, ando ‹Taahe nuguso Krstos taane› ettniye b́ keewiri.»"},{"book":"Luk'as Dooshishiyo","chapter":"23","verse":"3","text":"P'ilat'oswere «Ayhudiwots naasho neeneya?» ett Iyesusi bíaati."},{"book":"Luk'as Dooshishiyo","chapter":"23","verse":"4","text":"Manoor P'ilat'os kahani naashuwotsnat ash ashosh «Ashaanatse eegor t'afiyo daatsratse» bí et."},{"book":"Luk'as Dooshishiyo","chapter":"23","verse":"5","text":"Boomó «Ashaan Geliln b́detstso hanok b́borfetsosh, Yihud dats jamatse daniyfetst ash asho boatsatseyo bofayetuwok'o b́ woshiri» etfetst kup'shdek't bos'aamiyi."},{"book":"Luk'as Dooshishiyo","chapter":"23","verse":"6","text":"P'ilat'os Gelili eteets shútsman b́ shishtsok'on, «Ashaan Gelil dats asheya?» ett bíaat."},{"book":"Luk'as Dooshishiyo","chapter":"23","verse":"7","text":"Iyesus b́ waa Herodis alts datsatse b́ waatsok'o b́ dantsok'on Herodisok damibk'ri, Herodisuwere manoor Iyerusalemitsa b́tesh."},{"book":"Luk'as Dooshishiyo","chapter":"23","verse":"8","text":"Herodisuwere Iyesusi b́bek'tsok'on ayidek't gene'úb́guts, Iyesus jango b́shishtsotse bín bek'ono ayoto tewuntni b́teshi, mank'o Iyesus adits finuwotsno b́ finefere bek'oshor b́geefotsna."},{"book":"Luk'as Dooshishiyo","chapter":"23","verse":"9","text":"Mansh Herodis Iyesusi ay keewo bíaat, Iyesusmó bísh eegor aaniratse."},{"book":"Luk'as Dooshishiyo","chapter":"23","verse":"10","text":"Kahni naashuwotsnat Muse nemo danifuwots manoke need'dek't kup'idek't bín bos'aamiri."},{"book":"Luk'as Dooshishiyo","chapter":"23","verse":"11","text":"Herodis b́ jirwotsnton bíats trgic'o b́ kaash, tahi sheengonowere bíats takdek't P'ilat'osok aani dek't damib́k'r."},{"book":"Luk'as Dooshishiyo","chapter":"23","verse":"12","text":"Herodisnat P'ilat'osn maniye shin balngar teshtswots manots aawots jagebowutsi."},{"book":"Luk'as Dooshishiyo","chapter":"23","verse":"13","text":"Maniye hakon P'ilat'os k'eesi naashuwotsi, ash jishfuwotsnat ashuwotsi dabdek't iknon b́ s'eegi,"},{"book":"Luk'as Dooshishiyo","chapter":"23","verse":"14","text":"Hank'owere boosh bí et, « ‹Ashuwotsi bo fayetuwok'o b́ tuuziri› etaat ashaan t maants dek'at it weyi, taawere hamb it shinatse aatat tiere it etts jam weeron ashaanatse ik t'afiyonor daatsratse."},{"book":"Luk'as Dooshishiyo","chapter":"23","verse":"15","text":"Mank'owere Herodiswor bíatse b́ t'afitso ikonor b́ t'ut'tsotse nomand aani dek't doyik'rere, eshe ashaanatse k'irosh bín betsit keewo ikonor bíatse daatsratse."},{"book":"Luk'as Dooshishiyo","chapter":"23","verse":"16","text":"Manshe garafarniye bín faksh t k'ritiye.»"},{"book":"Luk'as Dooshishiyo","chapter":"23","verse":"17","text":"[Dúre dúron Fazigi bali aawots P'ilat'os tipitsi ashuwotsitse iko ashuwotssh b́ fakshfotsna.]"},{"book":"Luk'as Dooshishiyo","chapter":"23","verse":"18","text":"Mansh ash jamo «Ashaan no ááwatse ok t'afiwe! Berbannmo biishde fakshk'rowe noosha!» et fetst ik k'aaron bokuhi."},{"book":"Luk'as Dooshishiyo","chapter":"23","verse":"19","text":"Berban kitutse dimbro tuuzt ashono ud't manatse tuutson tip moots tipek asha b́tesh."},{"book":"Luk'as Dooshishiyo","chapter":"23","verse":"20","text":"P'ilat'os Iyesusi bíshde faksho geyat́ aani ash ashuwotssh b́keewu."},{"book":"Luk'as Dooshishiyo","chapter":"23","verse":"21","text":"Ashuwotsmo «Bín jirk'rowe! jirk'rowe bína!» ett bokuhi."},{"book":"Luk'as Dooshishiyo","chapter":"23","verse":"22","text":"P'ilat'osuwere keezlo boosh hank'o bíet, «Ashaan b́ t'afitso b́jamon eebi? Taa k'irosh bín betsit keewo eegor bí atse datsratsere, manshe garafarni faksh tk'riti.»"},{"book":"Luk'as Dooshishiyo","chapter":"23","verse":"23","text":"Boomó bok'aaro eenshdek't «Jiir k'rowe bína!» ett bokuhi, ashuwotsnat k'eesi naashuwots k'aaro ayidek't enbgutsi."},{"book":"Luk'as Dooshishiyo","chapter":"23","verse":"24","text":"Manatse tuutson bo aattso boosh k'aletuwok'o P'ilat'os angsh b́k'r."},{"book":"Luk'as Dooshishiyo","chapter":"23","verse":"25","text":"Galotse asho beezo bazt ando asho úd't bíere tipt teshetso Berbani bo aattsok'on fakshb́k'ri, Iyesusnmo boshuntsok'on boosh beshidek't imb́k'r."},{"book":"Luk'as Dooshishiyo","chapter":"23","verse":"26","text":"Mann Iyesusi dek't boami, dek't boamfere K'erena eteets datsi ash wottso Simoni gat'ariyon kito maants b́kindfere dats bodek'i, bín detsdek't mask'aliyo Iyesusko kuridek't Iyesus shuutso shoyde b́shaituwok'o bo k'ali."},{"book":"Luk'as Dooshishiyo","chapter":"23","verse":"27","text":"Ay ashonwere Iyesus shutsats shoydektni boamir bítesh, bodagotsno bo gero jot'fetst eepiru maats maatsuwots fa'ano."},{"book":"Luk'as Dooshishiyo","chapter":"23","verse":"28","text":"Iyesusmó bomaand wongr ett hank'o boosh bíet, «It Iyerusalem dats máátsuwotso! it tokonat it na'osh efere bako taash eepk'ayere!"},{"book":"Luk'as Dooshishiyo","chapter":"23","verse":"29","text":"‹Mahan wotts máátsuwots, shurawu maac'wotsnat s'aatsrawu s'atsuwots awuk'o derekno!› eteet aawwots weetúnee."},{"book":"Luk'as Dooshishiyo","chapter":"23","verse":"30","text":"23:30 Hos. 10:8; Bek'. 6:16  Manoor ash ashuwots gúrwotssh, ‹No abaats grshore!› guri teuwotsshowere ‹Noon atsuwore!› eto deebotuwiti."},{"book":"Luk'as Dooshishiyo","chapter":"23","verse":"31","text":"Miti motsats hank'o keewu jaman k'aletka wotiyal eshe miti shuk'onmo awuk'owek'uwa k'aleti?»"},{"book":"Luk'as Dooshishiyo","chapter":"23","verse":"32","text":"Mank'owere gond finets git ashuwotsi Iyesusnton úd'osh dek't boami."},{"book":"Luk'as Dooshishiyo","chapter":"23","verse":"33","text":"Took k'ola wee K'araniyo eteef beyokok bobodtsokon manoke Iyesusi jitbok'ri, mank'o gond finets ash gitwotsi iko Iyesus giromaants iko b́ k'anomaants jitbok'ri."},{"book":"Luk'as Dooshishiyo","chapter":"23","verse":"34","text":"23:34 Dub. 22:18  Maniyehakon Iyesus, «T niho! bo k'aliruwo bodanawotse boosh orowa eree!» bíet. Kes' kes'fuwotsu Iyesus tahats it'o oorsht kaybodek'i."},{"book":"Luk'as Dooshishiyo","chapter":"23","verse":"35","text":"Ash ashonwere need'dek'tni bos'iliri botesh, Ayhudi naashuwots uwere «K'oshuwotsnoó worire and eshe bí Ik'i futtso Ik'o b́tokosh marat'bdek'tsoni wotiyal aab b́ tooko woriwe!» etfetst́ bíts bokaashi."},{"book":"Luk'as Dooshishiyo","chapter":"23","verse":"36","text":"23:36 Dub. 69:21  Kes' kes'fuwotswere mank'o bíatsa bokashfera botesh, b́maand t'int bíro ayidek't shashtso boimi."},{"book":"Luk'as Dooshishiyo","chapter":"23","verse":"37","text":"Bowor mank'o «Nee arikon ayhudiwotsko naasho nana wotiyal aab n tooko woride'e!» boetiri."},{"book":"Luk'as Dooshishiyo","chapter":"23","verse":"38","text":"«Ayhudiwotsko naasho haniye» ett guut'etso Iyesus jitetsi k'oyats gedbok'ri."},{"book":"Luk'as Dooshishiyo","chapter":"23","verse":"39","text":"Iyesusnton jitets gond finetsuwotsitse iko, Iyesussh, «Nee mesihiyo nenoshna? Aab eshe n tokonat noon woriwe!» ett bín b́ c'ashfera b́tesh."},{"book":"Luk'as Dooshishiyo","chapter":"23","verse":"40","text":"Boyitse ikonmó bín hank'o ettni b́fay, «Neewor bíki naari angshotse bedek'at Ik'o sharatsiya?"},{"book":"Luk'as Dooshishiyo","chapter":"23","verse":"41","text":"Noo nofints morratse tuutso noosh wotit fayo daatsrone, ashaanmó eegonor t'afiyo deshatse.»"},{"book":"Luk'as Dooshishiyo","chapter":"23","verse":"42","text":"Manats dabt Iyesussh, «Doonzono! n mengstots n woor taan batk'aye.» bíet."},{"book":"Luk'as Dooshishiyo","chapter":"23","verse":"43","text":"Iyesuswere «Ariko neesh keewiruwe, hambets taanton genetotse daatsetune» bíet."},{"book":"Luk'as Dooshishiyo","chapter":"23","verse":"44","text":"Man b́wotuwe aaw shrt sa'atok'ona b́tesh, manortson tuut jed'iy sa'ato b́borfetsosh datsjamatse t'alu wotb́gutsi."},{"book":"Luk'as Dooshishiyo","chapter":"23","verse":"45","text":"23:45 Kesh. 26:31-33  Aawo t'aluwu b́wutsi, Ik'i meyitsi magarajo taalotse dek't tuut gaad'at gitoko kayb́gutsi."},{"book":"Luk'as Dooshishiyo","chapter":"23","verse":"46","text":"23:46 Dub. 31:5  Iyesuswere b́k'aaro eenshdek't, «Nihono! hambiye! tkashu nkishats beshidek'at adaro imiruwe!» bí et, man bíettsok'on b́ kasho bíatsotse k'azb́kesh."},{"book":"Luk'as Dooshishiyo","chapter":"23","verse":"47","text":"Manoke teshts bali naash wottso, wotts man b́bek'tsok'on «Arikon ashaan kááwe b́teshi!» ett Ik'o b́ mangiy."},{"book":"Luk'as Dooshishiyo","chapter":"23","verse":"48","text":"Wotit keewo s'ilosh manoke kakuwedek't teshts ash jamo wotts keewuman bobek'tsok'on bo gero k'is'fere bo galomand k'azboaani."},{"book":"Luk'as Dooshishiyo","chapter":"23","verse":"49","text":"23:49 Luk'. 8:2-3  Iyesusi karnon dants ash jamwotsnat Galil datsatse tuut b́shutsatse sha'efere waats máátswots wokoon need'dek't keewan bo s'iliri."},{"book":"Luk'as Dooshishiyo","chapter":"23","verse":"50","text":"Ayhudiwots kitt wotts Armatyasitse befo Yosefi eteef asho fa'e b́tesh, bíwere kaawonat ash sheenga b́tesh, ayhudiwotsitse moosh moshifuwotsitsi ikoni."},{"book":"Luk'as Dooshishiyo","chapter":"23","verse":"51","text":"Wotowa ereo ayhudiwots shiyewonat t malots kindratse b́tesh, bí Ik'i mengsto kotiru asho b́ tesh."},{"book":"Luk'as Dooshishiyo","chapter":"23","verse":"52","text":"Ashman P'ilat'osok t'int Iyesus duuno bísh b́ imish bíaat."},{"book":"Luk'as Dooshishiyo","chapter":"23","verse":"53","text":"Dunonowere orshdek't hariya eteef c'ic'i dek't wozets tahon k'odbok'ri, ash k'osho konuwor bíts b́ dukerawu s'alatse k'ewudek't k'aniyets doowots duukb́k'r,"},{"book":"Luk'as Dooshishiyo","chapter":"23","verse":"54","text":"Man b́k'aluwere kokowots kooc' Sanbatosh k'anoke beyefera b́tesh."},{"book":"Luk'as Dooshishiyo","chapter":"23","verse":"55","text":"Geliln tuut Iyesus shuutso waats máátswots Yosefnton amt b́ doowo bo s'iili, duunono awuk'o k'aldek' duuktsok'oi bo s'iil."},{"book":"Luk'as Dooshishiyo","chapter":"23","verse":"56","text":"23:56 Kesh. 20:10; Iwi. 5:14  Bogalomandowere aanat duunosh wotit shak' shawu wotts k'memiyonat shituwo k'ani bok'r, bo nemok'on sanbati aawots kashdek't bojin."}]}