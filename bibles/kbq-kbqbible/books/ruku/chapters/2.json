{"data":[{"book":"Ruku","chapter":"2","verse":"1","text":"Hagi ana knafi mika Romu kamani vahe'mo'za kva hu'naza mopafina, Romu rankva ne' agi'a Sisa Ogastusi'a kasege erinteno, maka vahe'mo'za zamagia eme kreho hu'ne."},{"book":"Ruku","chapter":"2","verse":"2","text":"Hagi Siria mopafina Kuiriniasi Gavana mani'nere, ana knafi ese kna agafa hu'za zamagia kre'naze."},{"book":"Ruku","chapter":"2","verse":"3","text":"Ana hige'za maka vahe'mo'za zamagi kre'naku mopa agafa zimire vutere hu'naze."},{"book":"Ruku","chapter":"2","verse":"4","text":"Josefe'a agranena kini ne' Deviti nagapinti ne'kino, Nazareti kuma Galili kazigati atreno, Betlehemue nehaza Deviti kumate vu'ne."},{"book":"Ruku","chapter":"2","verse":"5","text":"Josefe'a a'isa kinte'nea a' nevareno, Kamani vahe'mo'za zanagima krenagu amu'ene hu'negene vu'na'e."},{"book":"Ruku","chapter":"2","verse":"6","text":"Hagi anantega umaninakeno, Mariana mofavrema kasentesia kna egeno,"},{"book":"Ruku","chapter":"2","verse":"7","text":"ese ne' mofavre kasenteno tavravenu ano vazino, bulimakamofo ne'za zuompafi antegeno mase'ne. Na'ankure miza seno mase nontamina ana mika vahe'moke hiza higeno'e."},{"book":"Ruku","chapter":"2","verse":"8","text":"Hagi ana kuma tva'onte, sipisipi kva vahe'mo'za kenage sipisipia kva hu'za megi'a mani'nageno,"},{"book":"Ruku","chapter":"2","verse":"9","text":"ame huno ankeromo efore nehigeno, Ramofo masa'amo anamokizmi remsa hunezmantege'za koro hu'naze."},{"book":"Ruku","chapter":"2","verse":"10","text":"Hianagi ankeromo anage huno zamasami'ne, Kore osuta antahi so'e hiho, nagra Knare Musenke eri'na neonkino, maka ama mopafi vahe'mo'za tusi muse hugahaze."},{"book":"Ruku","chapter":"2","verse":"11","text":"Na'ankure menina Deviti kumatera, tamagri'ma tamagu'vazinia mofavre kasente'ne. Hanki ana nera Ramo, Kraisi'e."},{"book":"Ruku","chapter":"2","verse":"12","text":"Hanki avame'za ome kesnazana amana hu'ne, ana mofavre tavaravefi antegafino bulimakao ne'za zuompafi ante'nenketa ome kegahaze."},{"book":"Ruku","chapter":"2","verse":"13","text":"Anage nehigeno, ame huno rama'a ankeromo'za monafinti anante efore hu'za, Anumzamofo agi erisaga nehu'za anage hu'za,"},{"book":"Ruku","chapter":"2","verse":"14","text":"Monafi marerisa kumapi nemania Anumzamo'a Ra agi erino. Hagi mopafina vahe'mo'za zamarimpa frune maniho. Anumzamo'a rimpa fru huzmante!"},{"book":"Ruku","chapter":"2","verse":"15","text":"Anage hute'za ankero vahe'mo'za zamatre'za monafi ete marerizage'za, sipisipi afu kva vahe'mo'za zamagragura anage hu'naze, Erinketa Ramo'ma menina Betlehemu kumate hentofazana forehie huno tasamiazana ome kesune."},{"book":"Ruku","chapter":"2","verse":"16","text":"Nehu'za ame hu'za oti'za vu'za ome kazana Maria'ene Josefekea, mofavre'zinia bulimakamofo ne'za zuompafi antemase nege'za ome ke fore hu'naze."},{"book":"Ruku","chapter":"2","verse":"17","text":"Sipsipi kva vahe'mo'za ome ke fore nehu'za, ankero vahe'mo'zama ana mofavregu hu'naza kea, nererane nefanena znasami'naze."},{"book":"Ruku","chapter":"2","verse":"18","text":"Hagi ana kema maka vahe'mo'za antahi'zamo'za, antri nehu'za antahintahi hakare hu'naze."},{"book":"Ruku","chapter":"2","verse":"19","text":"Hianagi Maria'a ana nanekema hazankea nentahino, agu'afi ana maka kea nenteno ana kea agera okani'ne."},{"book":"Ruku","chapter":"2","verse":"20","text":"Hagi sipisipi kva vahe'mo'za rukrahe hu'za nevu'za, ankero vahe'mo'za hu'naza kemofo nena'a maka fore hige'za, nege'za nentahiza hu'naza zanku, Anumzamofo muse hunente'za, Agi'a erisaga hume vu'naze."},{"book":"Ruku","chapter":"2","verse":"21","text":"Hagi 8 knazupa avufa taga nehu'za, agi'a Jisasi'e hu'za antemi'naze. Ana agi'a ankeromo nerera rimpafima fore osu'negeno Jisasi'e hunka agi'a antegahane hu'nea kante ante'za agi'a ante ami'naze."},{"book":"Ruku","chapter":"2","verse":"22","text":"Hagi zamazeri agruhu knama vagaregeno, Mosese kasegemo'ma hu'nea kante ante'ne Josefe ene Mariakea Jisasina avare'ne Ra Anumzamofo aminaku Jerusalemi kumate ra mono nompi vu'na'e."},{"book":"Ruku","chapter":"2","verse":"23","text":"Ramofo kasegefi krente'neana, Maka ese ne'mofavrema kasentesiana ramofo ami'nigeno, ruotge mofavre manigahie hu'ne.  (Eks-Ati 13:2)"},{"book":"Ruku","chapter":"2","verse":"24","text":"Ramofo kasegefi huno, kre sramanama huntesazana, Tare maho namanuro, tare kasefa namanu kre sramana vugahaze hu'nea kante ante'ne ome ana hu'na'e. (Lev-Pri 12:8.)"},{"book":"Ruku","chapter":"2","verse":"25","text":"Hagi mago nera Jerusalemi kumate mani'nea ne' agi'a Simioni'e. Ana nera fatgo nekino, kazigazi huno Anumzamofo amage anteno nevuno, Israeli vahe'mokizmi zamahoke ahesnia vahe fore hanigu avega anteno mani'negeno, Ruotge Avamumo'a agripina avite'ne."},{"book":"Ruku","chapter":"2","verse":"26","text":"Ruotge Avamumo korapa averi huno, ofri mani'nenka, Ra Anumzamo taza hania ne' Kraisina huntena fore hinkenka ketenka frigahne, huno asami'negeno antahino mani'ne."},{"book":"Ruku","chapter":"2","verse":"27","text":"Ana higeno Simionina Ruotage Avamumo azeri otigeno, ra mono nompi marerino umani'negeno, Jisasi nerera ene nefakea avare'ne kasegemoma hu'neaza huke e'na'e."},{"book":"Ruku","chapter":"2","verse":"28","text":"Simioni'a ana mofavre nevareno, Anumzamofo ra agi erisaga nehuno amanage huno hu'ne."},{"book":"Ruku","chapter":"2","verse":"29","text":"Ramoka kazokazo eri'za vaheka'amo'na, huvempa kema hunante'nana zana hago fore hige'na koe. Hagi natrege'na kema hunana kante ante'na narimpa frune fri'neno."},{"book":"Ruku","chapter":"2","verse":"30","text":"Na'ankure tahokeno taza hanimofona, nagra navunu koe,"},{"book":"Ruku","chapter":"2","verse":"31","text":"Kagra korapa retro hunte'namo maka vahe zamufi efore hie."},{"book":"Ruku","chapter":"2","verse":"32","text":"Agra masagino maka megi'a vahetera remsa hunezmantena, Israeli vahe kamofona ra agi amigahie."},{"book":"Ruku","chapter":"2","verse":"33","text":"Ana mofavremofo nerera'ene nefakea ana kema huntea kegu tusiza hu'ne antri nehune antahintahi hakare hu'na'e."},{"book":"Ruku","chapter":"2","verse":"34","text":"Ana huteno, Simioni'a asomu ke hunezmanteno, anage huno Mariana asami'ne, Antahi so'e huo. Ama mofavre kamo'a rama'a Israeli vahe'mofo zamazeri traka nehuno, mago'a nagara zamazeri onetino, mago avame'zankna huno mani'nena, rama'a vahe'mo'za zamefi humigahaze."},{"book":"Ruku","chapter":"2","verse":"35","text":"Ana hina tamage maka vahe'mofo oku'a antahintahimofona eri ama nehina, kagri'enena asane kazimo tumoka'a reaza hugahie."},{"book":"Ruku","chapter":"2","verse":"36","text":"Hagi anampina anahu kna huno kasnampa ara agi'a Ana'e, Fanuel mofakino, Asa nagapintire. Ana a'mo ve erino neve'ene 7ni'a kafuzage mani'negeno, neve'a frigetegeno, manime vuno tavava teno mani'ne."},{"book":"Ruku","chapter":"2","verse":"37","text":"Ana a'mo'a kentoza huno maninegeno kafuzage'amo'a 84'a hu'negeno mono nona notreno, monora Anumzamofona hunenteno, ne'za a'o huno nunamuna kenage'ene feru enena nehuno mani'ne."},{"book":"Ruku","chapter":"2","verse":"38","text":"Anama nehigeno anante ana a'mo'a eno, Anumzamofona susu hunenteno, Jerusalemi vahe'ma zamaza huno zamavaresanigu avegama ante'naza mofavre fore hie huno huama huno zamasami'ne."},{"book":"Ruku","chapter":"2","verse":"39","text":"Hagi Josefe ene Mariakea Ramofo kasegemo'ma hu'neazana ana mika huteke, ete Galili mopare vu'za, Nazarete kumazinire umani'naze."},{"book":"Ruku","chapter":"2","verse":"40","text":"Ana hu'ne umaninakeno, Mofavre'zinimo nena huno hanave netino, knare antahintahifi avitegeno, Anumzamofo asunkuzamo'a Agrane me'ne."},{"book":"Ruku","chapter":"2","verse":"41","text":"Maka kafuma ne-egeno'a Jisasi nerera ene nefakea, Anumzamo Israeli vahe kinafinti ozmaheno zmagaterenea kna (Pasova) fore'ma nehigekea, Jerusalemi vutere hu'na'e."},{"book":"Ruku","chapter":"2","verse":"42","text":"Hagi Jisasi'a 12fu'a kafuzage higeno, koma neha'aza hu'ne ra knamofo ne'za nenaza kna fore higeke avare'ne marerine vu'na'e."},{"book":"Ruku","chapter":"2","verse":"43","text":"Hianagi ne'za neknamo vagamaregeno, nontegama vunaku neazageno, Jisasi'a Jerusalemi kumate mani'negene, nerera ene nefakea onke atreke e'na'e."},{"book":"Ruku","chapter":"2","verse":"44","text":"Hianagi zanagrama zanagesa antahi'ana, magoka e'nona vahe'ene ne-e hu'ne nentahine nevakeno kinagase'ne. Kinaga onke'ne rone'zinine, mago'a vahe zamantahigazana, a'o tagranena nome hu'naze."},{"book":"Ruku","chapter":"2","verse":"45","text":"Hakreke erifore osuke, ete rukrehe huke Jerusalemi ome hakenaku vu'na'e."},{"book":"Ruku","chapter":"2","verse":"46","text":"Hagi 3'a zagegnama enevige'ne, ra mono nompi kasegemofo rempi huzami vahe'mofo amunompi manineno, kema hazana nentahino zamantahige kea nehigeke, ome kene eri fore hu'na'e."},{"book":"Ruku","chapter":"2","verse":"47","text":"Hagi Jisasi'ma antahino keno nehuno, kenonazamima hiazankura, maka'mo'za ana kema nentahiza, zamagra antri hu'za hakare antahintahi hu'naze."},{"book":"Ruku","chapter":"2","verse":"48","text":"Hagi nererake nefake nege'ne, antri nehune, nerera'a anage huno hu'ne. Mofavre timoka na'a higenka amanahu kavukvara hunerantane? Ko, negafa'ene, nagranena amuhohuta kagrikura nehako'e."},{"book":"Ruku","chapter":"2","verse":"49","text":"Hianagi Jisasi'a kenona huno, Nahigeta Nagrikura nehaka'e? Nafa'nimofo nompi manigahuanki tanagra ontahina'o?"},{"book":"Ruku","chapter":"2","verse":"50","text":"Hianagi anagema hiankemofo agafa'a nerera'ene nefakea antahi amara osu'na'e."},{"book":"Ruku","chapter":"2","verse":"51","text":"Anante Jisasi'a nerera'ene nefa'ene Nasareti uramino umani'neno, nererane nefane kea amage ante'ne. Hianagi nerera'a maka'zama hiazana agu'afi erintegeno me'ne."},{"book":"Ruku","chapter":"2","verse":"52","text":"Jisasi'a knare antahintahizane hanavene nena nehigeno, Anumzamo'a avesinentegeno, vahe'mo'zanena avesinte'naze."}]}