{"data":[{"book":"Ezekieri","chapter":"37","verse":"1","text":"Ruoko rwaJehovha rwakanga rwuri pamusoro pangu, uye akandibudisa noMweya waJehovha akandiisa pakati pomupata; wakanga uzere namapfupa."},{"book":"Ezekieri","chapter":"37","verse":"2","text":"Akanditungamirira kuno nokoko pakati pawo, uye ndakaona mapfupa mazhinji zhinji pamusoro pomupata; mapfupa akanga akaoma kwazvo."},{"book":"Ezekieri","chapter":"37","verse":"3","text":"Akandibvunza akati, “Mwanakomana womunhu, mapfupa aya angararama here?”"},{"book":"Ezekieri","chapter":"37","verse":"4","text":"Ipapo iye akati kwandiri, “Profita kumapfupa aya uti kwaari, ‘Imi mapfupa akaoma, inzwai shoko raJehovha:"},{"book":"Ezekieri","chapter":"37","verse":"5","text":"Zvanzi naIshe Jehovha kumapfupa aya: Ndichaisa mweya mukati menyu mugorarama."},{"book":"Ezekieri","chapter":"37","verse":"6","text":"Ndichaisa marunda pamuri ndigoita kuti muve nenyama pamusoro penyu uye ndichakufukidzai neganda; ndichaisa mweya mukati menyu uye muchava vapenyu. Ipapo muchaziva kuti ndini Jehovha.’ ”"},{"book":"Ezekieri","chapter":"37","verse":"7","text":"Saka ndakaprofita sezvandakarayirwa. Zvino ndakati ndichiprofita, kwakava nomumvumo, nokurira kwaiti kweche kweche, uye mapfupa akaswededzana, bvupa nebvupa."},{"book":"Ezekieri","chapter":"37","verse":"8","text":"Ndakatarira, ndikaona marunda nenyama zvavapo uye zvakafukidzwa neganda, asi makanga musina mweya mukati mazvo."},{"book":"Ezekieri","chapter":"37","verse":"9","text":"Ipapo akati kwandiri, “Profita kumhepo; profita, mwanakomana womunhu, uti kwairi, ‘Zvanzi naIshe Jehovha: Uya uchibva kumhepo ina, iwe mweya, ufemere mukati maava vakaurayiwa, kuti vararame.’ ”"},{"book":"Ezekieri","chapter":"37","verse":"10","text":"Saka ndakaprofita sezvaakandirayira, mweya ukapinda mukati mavo; vakararama vakamira netsoka dzavo, iri hondo huru kwazvo."},{"book":"Ezekieri","chapter":"37","verse":"11","text":"Ipapo akati kwandiri, “Mwanakomana womunhu, mapfupa aya ndiyo imba yose yaIsraeri. Ivo vanoti, ‘Mapfupa edu aoma uye hatisisina tariro; taparadzwa hedu.’"},{"book":"Ezekieri","chapter":"37","verse":"12","text":"Naizvozvo profita uti kwavari, ‘Zvanzi naIshe Jehovha: Haiwa vanhu vangu, ndiri kuzozarura marinda enyu ndigokubudisai maari; ndichakudzoseraizve kunyika yaIsraeri."},{"book":"Ezekieri","chapter":"37","verse":"13","text":"Ipapo imi, vanhu vangu, muchaziva kuti ndini Jehovha, pandichazarura marinda enyu ndichikubudisai maari."},{"book":"Ezekieri","chapter":"37","verse":"14","text":"Ndichaisa mweya wangu mukati menyu mugorarama, uye ndichakugarisai munyika yenyu. Ipapo muchaziva kuti ini Jehovha ndakazvitaura, uye ndakazviita, ndizvo zvinotaura Jehovha.’ ”"},{"book":"Ezekieri","chapter":"37","verse":"15","text":"Shoko raJehovha rakasvika kwandiri richiti,"},{"book":"Ezekieri","chapter":"37","verse":"16","text":"“Mwanakomana womunhu, tora rutanda unyore parwuri kuti, ‘ZvaJudha nezvaIsraeri shamwari dzake.’ Ipapo utore rumwe rutanda, ugonyora pamusoro parwo kuti, ‘Rutanda rwaEfuremu, norwaJosefa neimba yose yaIsraeri neshamwari dzake.’"},{"book":"Ezekieri","chapter":"37","verse":"17","text":"Uzvibatanidze pamwe chete zvive rutanda rumwe kuitira kuti zvive rutanda rumwe chete muruoko rwako."},{"book":"Ezekieri","chapter":"37","verse":"18","text":"“Kana vanhu venyika yako vakakubvunza vachiti, ‘Haungatiudziwo zvaunoreva nechinhu ichi here?’"},{"book":"Ezekieri","chapter":"37","verse":"19","text":"uti kwavari, ‘Zvanzi naJehovha: Ndiri kuzotora rutanda rwaJosefa, rwuri muruoko rwaEfuremu, nerwaIsraeri shamwari dzake, ndigorubatanidza nerwaJudha, ndichiaita rutanda rumwe chete rwehuni, agova rutanda rumwe chete muruoko rwangu.’"},{"book":"Ezekieri","chapter":"37","verse":"20","text":"Uabate pamberi pavo iwo matanda awakanyora paari"},{"book":"Ezekieri","chapter":"37","verse":"21","text":"ugoti kwavari, ‘Zvanzi naIshe Jehovha: Kubva munyika dzose kwavakanga vaenda ndichadzosera vaIsraeri munyika yavo."},{"book":"Ezekieri","chapter":"37","verse":"22","text":"Ndichavaita rudzi rumwe chete munyika iyo, pamakomo eIsraeri. Pachava namambo mumwe chete pamusoro pavo vose uye havachazovazve marudzi maviri kana kupatsanurwa kuti vave umambo huviri."},{"book":"Ezekieri","chapter":"37","verse":"23","text":"Havachazozvisvibisizve nezvifananidzo zvavo kana nezvinonyangadza zvavo kana kudarika kuipa kwavo, nokuti ini ndichavaponesa pazvivi zvavo zvokudzokera shure, uye ndichavanatsa. Vachava vanhu vangu uye ini ndichava Mwari wavo."},{"book":"Ezekieri","chapter":"37","verse":"24","text":"“ ‘Muranda wangu Dhavhidhi achava mambo pamusoro pavo, uye vose vachava nomufudzi mumwe chete. Vachatevera mirayiro yangu uye vachachenjerera kuchengeta mitemo yangu."},{"book":"Ezekieri","chapter":"37","verse":"25","text":"Vachagara munyika yandakapa kumuranda wangu Jakobho, iyo nyika yaigara madzibaba avo. Vachagaramo nokusingaperi ivo navana vavo navana vavana vavo uye Dhavhidhi muranda wangu achava muchinda wavo nokusingaperi."},{"book":"Ezekieri","chapter":"37","verse":"26","text":"Ndichaita sungano yorugare navo; ichava sungano isingaperi. Ndichavasimbisa, ndichavawanza uye ndichaisa nzvimbo yangu tsvene pakati pavo nokusingaperi."},{"book":"Ezekieri","chapter":"37","verse":"27","text":"Ugaro hwangu huchava pakati pavo, ini ndichava Mwari wavo, uye ivo vachava vanhu vangu."},{"book":"Ezekieri","chapter":"37","verse":"28","text":"Ipapo ndudzi dzichaziva kuti ini Jehovha ndinoita Israeri kuti ave mutsvene, kana nzvimbo yangu tsvene ikagara pakati pavo nokusingaperi.’ ”"}]}