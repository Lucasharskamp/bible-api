{"data":[{"book":"Dhuteronomi","chapter":"11","verse":"1","text":"Idai Jehovha Mwari wenyu uye muchengete zvaakatema, mitemo yake, nemirayiro yake uye nezvaakarayira, nguva dzose."},{"book":"Dhuteronomi","chapter":"11","verse":"2","text":"Murangarire nhasi kuti vana venyu havasivo vakaona uye vakaziva kuranga kwaJehovha Mwari wenyu: noukuru hwake, noruoko rwake rune simba, noruoko rwake rwakatambanudzwa;"},{"book":"Dhuteronomi","chapter":"11","verse":"3","text":"nezviratidzo zvaakaita uye zvinhu zvaakaita pakati peIjipiti, nokuna Faro mambo weIjipiti uye nokunyika yake yose;"},{"book":"Dhuteronomi","chapter":"11","verse":"4","text":"zvaakaita kuhondo yavaIjipita, nokumabhiza nengoro dzayo, mafukidzirwo avakaitwa nemvura yomuGungwa Dzvuku pavakanga vachikuteverai, uye kuuyisa kwakaita Jehovha kuparadzwa pamusoro pavo zvachose."},{"book":"Dhuteronomi","chapter":"11","verse":"5","text":"Havasi vana venyu vakaona zvaakakuitirai murenje kusvikira masvika panzvimbo ino,"},{"book":"Dhuteronomi","chapter":"11","verse":"6","text":"uye nezvaakaita kuna Dhatani naAbhiramu vanakomana vaEriabhi muRubheni, apo nyika yakashamisa muromo wayo ikavamedza ivo nevedzimba dzavo, namatende avo nezvipenyu zvose zvakanga zviri zvavo, pakati pavaIsraeri vose."},{"book":"Dhuteronomi","chapter":"11","verse":"7","text":"Asi aiva meso enyu akaona zvinhu zvose izvi zvakaitwa naJehovha."},{"book":"Dhuteronomi","chapter":"11","verse":"8","text":"Naizvozvo chengetai mirayiro yose yandinokupai nhasi, kuti muve nesimba rokupinda nokutora nyika yamuri kuyambuka Jorodhani kuti mundoita yenyu,"},{"book":"Dhuteronomi","chapter":"11","verse":"9","text":"uye kuti mazuva enyu ave mazhinji munyika iyo Jehovha akapikira kumadzitateguru enyu kuti achavapa ivo nezvizvarwa zvavo, nyika inoyerera mukaka nouchi."},{"book":"Dhuteronomi","chapter":"11","verse":"10","text":"Nyika yamuri kupinda kundotora haina kufanana nenyika yeIjipiti, uko kwamakabva, uko kwamaidyara mbeu dzenyu muchidiridza netsoka sezvinoitwa mubindu romuriwo."},{"book":"Dhuteronomi","chapter":"11","verse":"11","text":"Asi nyika yamuri kuyambuka Jorodhani kundotora kuti ive yenyu inyika yamakomo nemipata zvinonwa mvura kubva kudenga."},{"book":"Dhuteronomi","chapter":"11","verse":"12","text":"Inyika inochengetwa naJehovha Mwari wenyu; meso aJehovha Mwari wenyu anoramba akaitarira kubva pakutanga kwegore kusvikira pakupera kwegore."},{"book":"Dhuteronomi","chapter":"11","verse":"13","text":"Saka kana mukateerera mirayiro yandinokupai nhasi makatendeka, mukada Jehovha Mwari wenyu uye mukamushumira nomwoyo wenyu wose uye nomweya wenyu wose,"},{"book":"Dhuteronomi","chapter":"11","verse":"14","text":"ipapo ndichanayisa mvura panyika yenyu nemwaka wayo, mvura yamasutso neyomunakamwe, kuitira kuti mugone kukohwa zviyo zvenyu newaini itsva namafuta."},{"book":"Dhuteronomi","chapter":"11","verse":"15","text":"Ndichameresa uswa hwemombe dzenyu kumafuro uye muchadya muchiguta."},{"book":"Dhuteronomi","chapter":"11","verse":"16","text":"Chenjerai kuti murege kunyengerwa mumwoyo yenyu kuti mutsauke muchinamata vamwe vamwari uye nokuvapfugamira."},{"book":"Dhuteronomi","chapter":"11","verse":"17","text":"Ipapo kutsamwa kwaJehovha kuchapfuta pamusoro penyu, uye achapfiga denga kuti mvura iregere kunaya uye nyika icharega kubereka zvibereko zvayo, uye imi muchakurumidza kuparara kubva panyika yakanaka yamunopiwa naJehovha."},{"book":"Dhuteronomi","chapter":"11","verse":"18","text":"Isai mashoko angu aya mumwoyo yenyu nepfungwa dzenyu; asungirei pamaoko enyu sezviratidzo uye muasungire pahuma dzenyu."},{"book":"Dhuteronomi","chapter":"11","verse":"19","text":"Adzidzisei kuvana venyu, muchitaura pamusoro pawo pamunogara pasi uye nepamunenge muchifamba panzira, pamunorara pasi uye nepamunomuka."},{"book":"Dhuteronomi","chapter":"11","verse":"20","text":"Anyorei pamagwatidziro emikova yedzimba dzenyu uye napamasuo enyu,"},{"book":"Dhuteronomi","chapter":"11","verse":"21","text":"kuitira kuti mazuva enyu namazuva avana venyu awande panyika yakapikirwa madzitateguru enyu naJehovha kuti achavapa, awande samazuva ayo denga richava pamusoro penyika."},{"book":"Dhuteronomi","chapter":"11","verse":"22","text":"Kana mukachenjerera kuchengeta mirayiro yangu iyi yandinokupai kuti mutevere, kuti mude Jehovha Mwari wenyu, kuti mufambe munzira dzake dzose nokubatirira paari,"},{"book":"Dhuteronomi","chapter":"11","verse":"23","text":"ipapo Jehovha achadzinga ndudzi dzose pamberi penyu, uye muchatorera nyika ndudzi dzakakura uye dzine simba kukupfuurai."},{"book":"Dhuteronomi","chapter":"11","verse":"24","text":"Nzvimbo ipi neipi yamuchatsika netsoka dzenyu ichava yenyu: Nyika yenyu ichabva kurenje ichisvika kuRebhanoni, uye ichabva kuRwizi Yufuratesi ichisvika kugungwa rokumavirazuva."},{"book":"Dhuteronomi","chapter":"11","verse":"25","text":"Hakuna munhu achagona kumira kuti akurwisei. Jehovha Mwari wenyu sezvaakakuvimbisai, achaita kuti vanhu vakutyei uye vagokuvhundukai munyika yose, kwose kwose kwamunoenda."},{"book":"Dhuteronomi","chapter":"11","verse":"26","text":"Tarirai, nhasi ndiri kuisa pamberi penyu kuropafadzwa nokutukwa,"},{"book":"Dhuteronomi","chapter":"11","verse":"27","text":"kuropafadzwa kana muchiteerera mirayiro yaJehovha Mwari wenyu yandinokupai nhasi;"},{"book":"Dhuteronomi","chapter":"11","verse":"28","text":"kutukwa kana mukasateerera mirayiro yaJehovha Mwari wenyu uye mukatsauka kubva panzira yandinokurayirai nhasi muchitevera vamwe vamwari, avo vamusati maziva."},{"book":"Dhuteronomi","chapter":"11","verse":"29","text":"Kana Jehovha Mwari wenyu akuendesai munyika yamuri kupinda kuti muitore, munofanira kudaidzira kuropafadzwa kuzhinji paGomo reGerizimu, uye kutukwa kuzhinji paGomo reEbhari."},{"book":"Dhuteronomi","chapter":"11","verse":"30","text":"Sezvamunoziva, makomo aya ari mhiri kweJorodhani, nechokumavirira kwomugwagwa, makananga kumavirazuva, pedyo nemiti mikuru yeMore, munyika yavaKenani vagere muArabha pedyo neGirigari."},{"book":"Dhuteronomi","chapter":"11","verse":"31","text":"Mava kuda kuyambuka Jorodhani kuti mupinde uye mutore nyika yamuri kupiwa naJehovha Mwari wenyu. Kana muchinge maitora uye mava kugaramo,"},{"book":"Dhuteronomi","chapter":"11","verse":"32","text":"chenjerai kuti muteerere mitemo nemirayiro yose yandiri kuisa pamberi penyu nhasi."}]}