{"data":[{"book":"1 AmaKhosi","chapter":"6","verse":"1","text":"Ngomnyaka wamakhulu amane lasificaminwembili abako-Israyeli baphuma eGibhithe, ngomnyaka wesine uSolomoni ebusa ko-Israyeli, ngenyanga kaZivi, iyinyanga yesibili, waqalisa ukwakha ithempeli likaThixo."},{"book":"1 AmaKhosi","chapter":"6","verse":"2","text":"Ithempeli elakhiwa yiNkosi uSolomoni elakhela uThixo lalizingalo ezingamatshumi amabili ububanzi balo, lengalo ezingamatshumi amathathu ukuyaphezulu."},{"book":"1 AmaKhosi","chapter":"6","verse":"3","text":"Isigaba sekhulusi elingaphambi kwendlu enkulu yethempeli sengezelela ububanzi lokuqhela kwethempeli, ngezingalo ezingamatshumi amabili njalo sasiphutsha ukwedlula indlu enkulu kusiya phambi kwayo ngezingalo ezilitshumi."},{"book":"1 AmaKhosi","chapter":"6","verse":"4","text":"Amafasitela awenzayo ethempelini ayengamancinyane."},{"book":"1 AmaKhosi","chapter":"6","verse":"5","text":"Emidulini yendlu enkulu yethempeli lasendlini engcwele ephakathi wakha esinye isimo, kulapho okwaba lezindlwana khona emaceleni."},{"book":"1 AmaKhosi","chapter":"6","verse":"6","text":"Indawo ephansi kuzozonke yayibanzi okwezingalo ezinhlanu, kuthi iguma laphakathi lalizingalo eziyisithupha kanti-ke iguma lesithathu lalingaba ngeziyisikhombisa. Wakha imithangala ngaphandle kwethempeli ukuze kungabi lalutho olwaluzafakwa phakathi kwemiduli yethempeli."},{"book":"1 AmaKhosi","chapter":"6","verse":"7","text":"Ekwakheni ithempeli, kwasetshenziswa amatshe ayebazwe alolongwa lapho ayevela khona kuphela, ngakho kwakungezwakali sando, ihloka loba yiphi insimbi yokwakha ethempelini ngesikhathi kusakhiwa."},{"book":"1 AmaKhosi","chapter":"6","verse":"8","text":"Umnyango weguma laphansi wawungezansi yethempeli; kulamakhwelelo okuya esigcawini saphakathi kuthi kusuka lapho kwedlulele esigcawini sesithathu."},{"book":"1 AmaKhosi","chapter":"6","verse":"9","text":"Ngakho wakha ithempeli waliqeda, walifulela ngentungo lamapulanka ezigodo zomsedari."},{"book":"1 AmaKhosi","chapter":"6","verse":"10","text":"Wasesakha izindlwana zalandelela imiduli yethempeli. Ubude bokuya phezulu kwendlwana ngayinye babuzingalo ezinhlanu, njalo zazibanjaniswe lemiduli yethempeli ngemijabo yezigodo zomsedari."},{"book":"1 AmaKhosi","chapter":"6","verse":"11","text":"Ilizwi likaThixo leza kuSolomoni lathi,"},{"book":"1 AmaKhosi","chapter":"6","verse":"12","text":"“Okwalelithempeli olakhayo, nxa ulandela iziqondiso zami, lemilayo yami ugcine konke engikulaya ngakho ukulandele, ngawe ngizagcwalisa zonke izithembiso engazenza kuyihlo uDavida."},{"book":"1 AmaKhosi","chapter":"6","verse":"13","text":"Ngizahlala phakathi kwabantu bako-Israyeli njalo angiyikubatshiya abantu bami bako-Israyeli.”"},{"book":"1 AmaKhosi","chapter":"6","verse":"14","text":"Ngakho uSolomoni wakha ithempeli waliqeda."},{"book":"1 AmaKhosi","chapter":"6","verse":"15","text":"Wacecisa emidulini yangaphakathi ngamapulanka omsedari, wavala ececisa kusukela phansi kusiya ephahleni, walungisa iphansi lethempeli ngamapulanka ezigodo zephayini."},{"book":"1 AmaKhosi","chapter":"6","verse":"16","text":"Waquma wavala indawo ezingalo ezingamatshumi amabili emsamo wethempeli ngamapulanka omsedari kusukela phansi kusiya ephahleni esakha isiphephelo sangaphakathi kwethempeli, iNdawo eNgcwelengcwele."},{"book":"1 AmaKhosi","chapter":"6","verse":"17","text":"Indlu enkulu phambi kwaleyo yona yayizingalo ezingamatshumi amane ubude bayo."},{"book":"1 AmaKhosi","chapter":"6","verse":"18","text":"Ngaphakathi kwethempeli kwakwakhiwe ngomsedari, ubazwe iziduku lamaluba aqhakazileyo. Konke kwakungumsedari, kungabonakali litshe lelilodwa."},{"book":"1 AmaKhosi","chapter":"6","verse":"19","text":"Walungisa isiphephelo ngaphakathi kwethempeli ukubeka ibhokisi lesivumelwano sikaThixo khonapho."},{"book":"1 AmaKhosi","chapter":"6","verse":"20","text":"Isiphephelo sangaphakathi sasizingalo ezingamatshumi amabili ubude, amatshumi amabili ububanzi njalo kungamatshumi amabili ukuyaphezulu. Wahuqa ingaphakathi ngegolide elicengekileyo, wasehuqa le-alithari lomsedari."},{"book":"1 AmaKhosi","chapter":"6","verse":"21","text":"USolomoni wahuqa ingaphakathi yethempeli ngegolide elicengekileyo, njalo wengezelela amaketane egolide aquma phambi kwesiphephelo sangaphakathi, sona esasihuqwe ngegolide."},{"book":"1 AmaKhosi","chapter":"6","verse":"22","text":"Ngakho wahuqa ingaphakathi yonke ngegolide. Wasehuqa njalo ngegolide i-alithari elalingelesiphephelo sangaphakathi."},{"book":"1 AmaKhosi","chapter":"6","verse":"23","text":"Phakathi kwesiphephelo sangaphakathi wenza amakherubhi amabili ngesihlahla somʼoliva, ubude bokuya phezulu ngalinye buzingalo ezilitshumi."},{"book":"1 AmaKhosi","chapter":"6","verse":"24","text":"Uphiko olulodwa lwekherubhi lakuqala lwaluzingalo ezinhlanu ubude balo, kanye lalolu olunye uphiko lwaluzingalo ezinhlanu, ingalo ezilitshumi kusukela ekucineni kophiko kusiya ekucineni kophiko."},{"book":"1 AmaKhosi","chapter":"6","verse":"25","text":"Ikherubhi lesibili lalo lalizingalo ezilitshumi, womabili amakherubhi ayelingana njalo efanana isimo."},{"book":"1 AmaKhosi","chapter":"6","verse":"26","text":"Ubude bokuya phezulu bekherubhi ngalinye babuzingalo ezilitshumi."},{"book":"1 AmaKhosi","chapter":"6","verse":"27","text":"Amakherubhi wawafaka endlini ephakathi kwethempeli, amaphiko awo echayekile. Uphiko lwelinye ikherubhi lwathinta umduli wangapha kwathi uphiko lwelinye lalo lwathinta umduli ngale, kwathi phakathi laphakathi kwendlu amaphiko awo athintana."},{"book":"1 AmaKhosi","chapter":"6","verse":"28","text":"Amakherubhi lawo wawahuqa ngegolide."},{"book":"1 AmaKhosi","chapter":"6","verse":"29","text":"Emidulini indawana yonke ukubhoda ithempeli, ezindlini zangaphakathi lezangaphandle wabaza amakherubhi, lezihlahla zamalala lamaluba aqhakazileyo."},{"book":"1 AmaKhosi","chapter":"6","verse":"30","text":"Wahuqa njalo iphansi lezindlu zangaphandle lezangaphakathi kwethempeli ngegolide."},{"book":"1 AmaKhosi","chapter":"6","verse":"31","text":"Emnyango wesiphephelo sangaphakathi wenza izivalo zamapulanka omʼoliva, imigubazi yakhona ilamacele amahlanu."},{"book":"1 AmaKhosi","chapter":"6","verse":"32","text":"Kwathi ezivalweni zombili zomʼoliva wabaza amakherubhi, lezihlahla zamalala lamaluba aqhakazileyo, wahuqa amakherubhi lezihlahla zamalala ngegolide elikhandiweyo."},{"book":"1 AmaKhosi","chapter":"6","verse":"33","text":"Ngokufananayo wenza imigubazi elamacele amane ngomʼoliva emnyango wokungena endlini enkulu."},{"book":"1 AmaKhosi","chapter":"6","verse":"34","text":"Wenza njalo izivalo zomphayini ezimbili, ngasinye singesigoqeka kabili."},{"book":"1 AmaKhosi","chapter":"6","verse":"35","text":"Wabaza amakherubhi lezihlahla zamalala lamaluba aqhakazileyo kuzo wasewahuqa ngegolide likhandwe lalingana phezu kokubaziweyo."},{"book":"1 AmaKhosi","chapter":"6","verse":"36","text":"Wakhela njalo iguma langaphakathi imizila emithathu ngamatshe abaziweyo lowodwa owemijabo yomsedari."},{"book":"1 AmaKhosi","chapter":"6","verse":"37","text":"Isisekelo sethempeli likaThixo samiswa ngomnyaka wesine ngenyanga kaZivi."},{"book":"1 AmaKhosi","chapter":"6","verse":"38","text":"Ngomnyaka wetshumi lanye ngenyanga kaBhuli, inyanga yesificaminwembili, kwaba yikuphela kwethempeli lakhiwe njengokumiswa kwalo langeziqondiso zalo. Wayethethe iminyaka eyisikhombisa elakha."}]}