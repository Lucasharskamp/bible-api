{"data":[{"book":"Saraxaraline","chapter":"18","verse":"1","text":"Alatala yi a fala Musa xa,"},{"book":"Saraxaraline","chapter":"18","verse":"2","text":"a xa ito nan fala Isirayila kaane xa, a naxa, “Alatala nan n tan na, ɛ Ala."},{"book":"Saraxaraline","chapter":"18","verse":"3","text":"Ɛ nama Misiran kaane namunne liga, ɛ yi dɔxi dɛnaxan yi, hanma Kanan yamanan namunne, n na ɛ xalima dɛnaxan yi. Ɛ nama e namunne suxu de!"},{"book":"Saraxaraline","chapter":"18","verse":"4","text":"Ɛ xa n ma sariyane nun n ma tɔnne suxu bayo Alatala nan n tan na, ɛ Ala.”"},{"book":"Saraxaraline","chapter":"18","verse":"5","text":"“Ɛ xa n ma tɔnne nun n ma sariyane suxu bayo naxan na e suxu, na kanna nii rakisin sɔtɔma nɛn e xɔn. Alatala nan n tan na.”"},{"book":"Saraxaraline","chapter":"18","verse":"6","text":"“Muxu yo nun a bari boden nama kafu. Alatala nan n tan na.”"},{"book":"Saraxaraline","chapter":"18","verse":"7","text":"“I nama i baba rayagi, ɛ nun i nga yi kafu. I nga na a ra. Ɛ nama kafu.”"},{"book":"Saraxaraline","chapter":"18","verse":"8","text":"“Ɛ nun i baba ɲaxalan gbɛtɛ nama kafu, na i baba rayagɛ nɛn.”"},{"book":"Saraxaraline","chapter":"18","verse":"9","text":"“Ɛ nun i magilɛn nama kafu, i baba dii tɛmɛna hanma i nga dii tɛmɛna, hali ɛ mi maxuruxi tande kedenna ma.”"},{"book":"Saraxaraline","chapter":"18","verse":"10","text":"“Ɛ nun i mamandenna nama kafu i ya dii xɛmɛna dii tɛmɛna hanma i ya dii tɛmɛna dii tɛmɛna. Amasɔtɔ na i tan yagɛ nɛn.”"},{"book":"Saraxaraline","chapter":"18","verse":"11","text":"“Ɛ nun i baba ɲaxalan gbɛtɛ a dii tɛmɛn nama kafu, a naxan barixi i baba ma. I magilɛn na a ra.”"},{"book":"Saraxaraline","chapter":"18","verse":"12","text":"“Ɛ nun i baba magilɛn nama kafu. I baba bari boden na a ra.”"},{"book":"Saraxaraline","chapter":"18","verse":"13","text":"“Ɛ nun i nga ngaxakeden ɲaxalanmaan nama kafu. I nga bari boden na a ra.”"},{"book":"Saraxaraline","chapter":"18","verse":"14","text":"“I nama i baba ngaxakedenna rayagi. Ɛ nun a ɲaxanla yi kafu. I nga xurin na a ra.”"},{"book":"Saraxaraline","chapter":"18","verse":"15","text":"“Ɛ nun i mamuxun nama kafu. I ya diina ɲaxanla na a ra. Ɛ nama kafu.”"},{"book":"Saraxaraline","chapter":"18","verse":"16","text":"“Ɛ nun i ngaxakedenna ɲaxanla nama kafu. Na i ngaxakedenna rayagɛ nɛn.”"},{"book":"Saraxaraline","chapter":"18","verse":"17","text":"“Ɛ nun ɲaxanla nde nama kafu, ɛ nun a dii tɛmɛn fan yi kafu. Ɛ nun a mamandenna nama kafu, a dii xɛmɛna dii tɛmɛna hanma a dii tɛmɛna dii tɛmɛna. I bari boden nan ne ra. Na mi daxa.”"},{"book":"Saraxaraline","chapter":"18","verse":"18","text":"“I nama i ya ɲaxanla bari boden tongo i ya ɲaxanla ra, i ya ɲaxanla mɔn ɲɛɲɛ, alogo i nama yɛngɛn naso e tagi.”"},{"book":"Saraxaraline","chapter":"18","verse":"19","text":"“Ɛ nun ɲaxanla nama kafu a nɛma a kike wanli, amasɔtɔ a mi sariɲanxi.”"},{"book":"Saraxaraline","chapter":"18","verse":"20","text":"“Ɛ nun i lanfana ɲaxanla nama kafu, i yi i yɛtɛ xɔsi a xɔn.”"},{"book":"Saraxaraline","chapter":"18","verse":"21","text":"“I nama i ya dii yo ba saraxan na Mɔlɔkɔ suxure kideni, i yi i ya Ala xili kala. Alatala nan n tan na.”"},{"book":"Saraxaraline","chapter":"18","verse":"22","text":"“Ɛ nun xɛmɛn nama kafu alo ɲaxanla. Xɔsi feen nan na ra.”"},{"book":"Saraxaraline","chapter":"18","verse":"23","text":"“Ɛ nun suben nama kafu, i yi i yɛtɛ xɔsi a xɔn. Ɲaxanla nama a maso suben na e kafu. Fe haramuxin nan na ra.”"},{"book":"Saraxaraline","chapter":"18","verse":"24","text":"“Ɛ nama ɛ xɔsi na kɛwali yo xɔn. Amasɔtɔ n siyaan naxanye kedima ɛ yɛɛ ra, ne e yɛtɛ xɔsi na feene nan xɔn."},{"book":"Saraxaraline","chapter":"18","verse":"25","text":"E kɛwanle bɔxɔ yɛtɛɛn xɔsi nɛn. Nanara, n yi e hakɛne saran e ra, bɔxɔn yi a mɛ e ra."},{"book":"Saraxaraline","chapter":"18","verse":"26","text":"Nayi, ɛ tan Isirayila kaane nun xɔɲɛn naxanye ɛ tagi, ɛ xa n ma tɔnne nun sariyane suxu. Ɛ nama xɔsi feni itoe liga de!"},{"book":"Saraxaraline","chapter":"18","verse":"27","text":"Amasɔtɔ naxanye yi dɔxi bɔxɔni ito yi benun ɛ tan, ne yi feni itoe birin ligama, e bɔxɔn naxɔsi."},{"book":"Saraxaraline","chapter":"18","verse":"28","text":"Na bɔxɔn nama a mɛ ɛ fan na ɛ xɔsina fe ra, alo siyaan naxanye yi na benun ɛ tan."},{"book":"Saraxaraline","chapter":"18","verse":"29","text":"Nanara, naxan yo na xɔsi feni ito nde liga, na kedima nɛn a yamani."},{"book":"Saraxaraline","chapter":"18","verse":"30","text":"Ɛ xa n ma yamarine suxu, ɛ nama namun xɔsixi yo liga naxanye yi ligama mɛnni benun ɛ tan. Ɛ nama ɛ yɛtɛ xɔsi e xɔn. Alatala nan n tan na, ɛ Ala.”"}]}