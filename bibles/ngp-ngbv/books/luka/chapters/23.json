{"data":[{"book":"Luka","chapter":"23","verse":"1","text":"Want'hu wose niyo wenuka, wamlongaza Yesu kwita kwa Pilato."},{"book":"Luka","chapter":"23","verse":"2","text":"Uko wakongaga kumlongeleza wakagamba, “uyu mnt'hu kimbwiila akawadant'hiliza want'hu, naakawafingiza want'hu wasekuliha kodi kwa Seuta ywa Kilumi, naho nakagamba yehe mwenye niye Zumbe Yesu Kilisito.”"},{"book":"Luka","chapter":"23","verse":"3","text":"Pilato niyo amuuza Yesu, “Weye wi Zumbe wa Wayahudi?”"},{"book":"Luka","chapter":"23","verse":"4","text":"Pilato niyo awagamba wakulu wa walava nt'hambiko hamwenga na wadya wose wandile hadya, “Hikuona wavu wowose mwe uyu mnt'hu.”"},{"book":"Luka","chapter":"23","verse":"5","text":"Mna wose niyo wagamba, “Awadant'hiliza want'hu na mahinyo yakwe mwe isi yose yo Uyahudi, kakongela Galilaya mna ivi haluse eyaha.”"},{"book":"Luka","chapter":"23","verse":"6","text":"Pilato eze eve ayo niyo auza, “Ivi mnt'hu uyu ni mkaya wa Galilaya?”"},{"book":"Luka","chapter":"23","verse":"7","text":"Eze amanye kugamba Yesu kalawa mwo udahi wa Helode, niyo amwigala kwa Helonde, lupisi ulwo Helode andaga Yelusalemu."},{"book":"Luka","chapter":"23","verse":"8","text":"Helode niyo ehelwa vidala eze amwone Yesu. Kwaviya nakeva kale izimbuli zakwe, ivo naakaungisa amwone. Naho naakakawiila amwone Yesu akadamanya vihungi."},{"book":"Luka","chapter":"23","verse":"9","text":"Ivo niyo amuuza Yesu maswali yabindile ingi, mna yehe Yesu hahitule dyodyose."},{"book":"Luka","chapter":"23","verse":"10","text":"Wakulu wa walava nt'hambiko na wahinizi we Sigilizi, niyo wakimala wakamlongeleza kwa kuvilikiza vidala."},{"book":"Luka","chapter":"23","verse":"11","text":"Ivo Helode hamwenga na watowani wakwe, niyo wamtendela lubezo Yesu, na kumlongela mbuli za soni, niyo wamvala suke za kiseuta na kumvuza kwa Pilato."},{"book":"Luka","chapter":"23","verse":"12","text":"Mwe dizuwa diya Helode na Pilato niyo watenda wambuya Kwaviya aho nk'hongo na wanda want'hu walemane."},{"book":"Luka","chapter":"23","verse":"13","text":"Ivo Pilato niyo etanga kitala cha wakulu wa walava nt'hambiko hamwenga na vilongozi na want'hu watuhu,"},{"book":"Luka","chapter":"23","verse":"14","text":"awagamba, “Mniletela mnt'hu uyu mwagamba nakawadant'hiliza want'hu. Mna miye hiona izimbuli zakwe mwa meso yenyu naho hione mbuli yoyose iihile mwe ziya mumlongeleze."},{"book":"Luka","chapter":"23","verse":"15","text":"Naho hiyo miye du, Helode naye haone wavu wowose, nivo vilekile kamvuza kwangu. Ni kindedi kugamba mnt'hu uyu hadamanye dyodyose dikuleka akantilwe kukomwa."},{"book":"Luka","chapter":"23","verse":"16","text":"Miye nenizumile mumtoe niyo namlekela aite.”"},{"book":"Luka","chapter":"23","verse":"17","text":"Kwaviya neikamunga kuwakomwoela mvugailwa yumwenga mwe zuwa dyo wila we Pasaka."},{"book":"Luka","chapter":"23","verse":"18","text":"Mna niyo wose watoa lwasu kwa lumwe, wakagamba, “Muuse uyo umfungule Balaba.”"},{"book":"Luka","chapter":"23","verse":"19","text":"Balaba nakavugailwa kwa kusaguka na kwajili yakukoma want'hu."},{"book":"Luka","chapter":"23","verse":"20","text":"Pilato nakaunga amlekele Yesu, “Ivo niyo alonga naho vituhu.”"},{"book":"Luka","chapter":"23","verse":"21","text":"Mna woho niyo watoa lwasu wakagamba, “Muwambe, muwambe.”"},{"book":"Luka","chapter":"23","verse":"22","text":"Pilato niyo awauzaga malavo ya katatu, “Mna kadamanya wiihi wani? Hikuona kint'hu chochose kiihile icho adamanye kikumuunga abanike. Nanizumile mumtoe akajika nenimlekele aite."},{"book":"Luka","chapter":"23","verse":"23","text":"Mna woho wagendeela kutoesa lwasu kugamba,” Yesu aungigwa awambigwe. Niyo elo lwasu lwawe lwahuma."},{"book":"Luka","chapter":"23","verse":"24","text":"Pilato niyo azumila kugamba wadamanye ivo wakunga."},{"book":"Luka","chapter":"23","verse":"25","text":"Niyo amkomwoela kulawa kwe divugailo yudya wakumuunga, yudya ageligwe kwedivugailo kwa kusaguka na kukoma want'hu. Pilato amlavaga Yesu kwawe vileke wamtendele viya wakuunga."},{"book":"Luka","chapter":"23","verse":"26","text":"Umwo wakamwigala, wabwilana na mnt'hu yumwenga akwitagwa Simoni mnt'hu wa Kilene, andile akalawa ko mgunda, niyo wamtwika msalaba kunyuma haguhi na Yesu."},{"book":"Luka","chapter":"23","verse":"27","text":"Fyo dya want'hu nedikamtimila, naho no kunda na wavele wandile wakamwiila Yesu."},{"book":"Luka","chapter":"23","verse":"28","text":"Yesu niyo awahitukila na kuwagamba, “Nyuwe wavele wa Yelusalemu, msekuniila miye keiileni nyuwe wenye na wana wenyu."},{"book":"Luka","chapter":"23","verse":"29","text":"Kwaviya mazuwa nayeze aho wakunga wagambe, ‘nevinde nivedi kwa wadya hewena wana, nawadya heweleke na kulela wana!’"},{"book":"Luka","chapter":"23","verse":"30","text":"Aho noubuze lupisi want'hu wakunga wayagambe amagulu, yawagweele na kuwagubika vileke wafe."},{"book":"Luka","chapter":"23","verse":"31","text":"Kwaviya uneva nawatenda ivo mwo mti heunyaile, neinde vivihi umti unanyala?”"},{"book":"Luka","chapter":"23","verse":"32","text":"Niyo wegalwa want'hu watuhu waidi wandile wabanangi vileke wawambigwe hamwenga na Yesu."},{"book":"Luka","chapter":"23","verse":"33","text":"Weze wabule hant'hu hakwitangwa kibela cho mtwi, niyo wamuwamba Yesu hamwenga na wadya wabanangi waidi, yumwenga kulume kwakwe na mtuhu kumoso."},{"book":"Luka","chapter":"23","verse":"34","text":"Yesu niyo agamba, “Tate uwausile wavu wawe, kwaviya hawamanyize idyo wakudamanya,”"},{"book":"Luka","chapter":"23","verse":"35","text":"Want'hu nawakimala hadya wakakaula, vilongozi nawakambela, wakagamba, “Kayokola watuhu haluse naakeyokole mwenye, uneva yehe nuyo Kilisito asagulwe ni Mnungu!”"},{"book":"Luka","chapter":"23","verse":"36","text":"Wank'hondo nawo niyo wambela, nawambasa Yesu hagihi niyo wamwink'ha siki."},{"book":"Luka","chapter":"23","verse":"37","text":"Wamgamba, “Uneva kindedi weye u Zumbe ywa wayahudi, keyokole weye mwenye!”"},{"book":"Luka","chapter":"23","verse":"38","text":"Halanga ho msalaba wakwe na hawandika, “Uyu niye Seuta ywa Wayahudi.”"},{"book":"Luka","chapter":"23","verse":"39","text":"Yumwenga mwe wadya wadamanye wiihi wawambigwe mwe viwambilo, niyo amhomola Yesu akamgamba, “Weye hikugamba niwe Kilisito? Hake keyokole wemwenye hamwenga na suwe.”"},{"book":"Luka","chapter":"23","verse":"40","text":"Mna yudya mtuhu niyo amtivila miyawe akamgamba, “Weye hukumogoha Mnungu! Mna umwe usengelo enga iyo?"},{"book":"Luka","chapter":"23","verse":"41","text":"Weye na miye kiwagilwa kwink'higwa usengelo enga ino, mwe yadya kidamanye mna uyu hadamanye mbuli yoyose iihile!”"},{"book":"Luka","chapter":"23","verse":"42","text":"Eze abinde ukulonga niyo agamba Yesu, “We Yesu unikumbukile Umwo ukeza mo Useuta wako.”"},{"book":"Luka","chapter":"23","verse":"43","text":"Yesu niyo amhitula amgamba, “Nakugambila, dyelo ino nekindanye kwa Useuta wa Mnungu.”"},{"book":"Luka","chapter":"23","verse":"44","text":"Ize ibuze saa mtandatu niyo kwenda na lwiza mwe isi yose, mpaka mwe saa kanda."},{"book":"Luka","chapter":"23","verse":"45","text":"Zuwa niyo dyatenda na lwilwa, pazia dye nyumba nk'hulu ya Mnungu niyo dyatatuka hagati."},{"book":"Luka","chapter":"23","verse":"46","text":"Yesu niyo aila kwa izwi kulu, “Tate mwe mikono yako nauika umoyo wangu.”"},{"book":"Luka","chapter":"23","verse":"47","text":"Yudya mkulu wa wank'hondo eze aone izimbuli viya zilaile, niyo amtogola Mnungu agamba, “Kindedi uyu mnt'hu na kanda mnt'hu wedi.”"},{"book":"Luka","chapter":"23","verse":"48","text":"Want'hu wose wadugane hadya, he idya imbuli, weze waone izimbuli zilaile, niyo wauya mwe zikaya zawe wakaketoa mwe vifuwa kwa usungu."},{"book":"Luka","chapter":"23","verse":"49","text":"Mbuyaze Yesu hamwenga na wadya wavele wezile kulawa Galilaya nawakimala kwa hale ludodo wakakaula idyo dikulaila."},{"book":"Luka","chapter":"23","verse":"50","text":"No kunda na mnt'hu yumwenga zina dyakwe Yusufu, mnt'hu uyo na kanda mnt'hu ywedi naho naakekala mo mzi umwenga wa wayahudi ukwitangwa Alimasaya."},{"book":"Luka","chapter":"23","verse":"51","text":"Na kanda mnt'hu wa Alimatayo mzi umwenga wa Wayahudi, ywedi akutogolwa, naakagoja ukwiza kwa Useuta wa Mnungu."},{"book":"Luka","chapter":"23","verse":"52","text":"Ivo yehe niyo aita kwa Pilato, aulombeza umwili wa Yesu."},{"book":"Luka","chapter":"23","verse":"53","text":"Eze azumilwe niyo auseleza kwe umsalaba, auvika sanda yedi niyo akuumosa mwe mp'hanga ipukigwe mwo luwe lukulu, naho ne dinda hadinati kumwoselwa mnt'hu."},{"book":"Luka","chapter":"23","verse":"54","text":"Zuwa idyo na inda ijumaa, ye dizuwa dya kuhumula nayakonga."},{"book":"Luka","chapter":"23","verse":"55","text":"Wadya wavele wezile na Yesu kulawa Galilaya, nawamtimila Yusufu, niyo waiona idya imp'hanga uikigwe umwili wa Yesu."},{"book":"Luka","chapter":"23","verse":"56","text":"Niyo wauya kwe zikaya zawe, waika vedi mafuta yedi yakuuhaka umwili wa Yesu. Zuwa dyo ukuhumula niyo wahumula hahena ndima yoyose, enga viya Umwiko ikulonga."}]}