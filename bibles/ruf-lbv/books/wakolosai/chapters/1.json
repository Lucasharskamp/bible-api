{"data":[{"book":"Wakolosai","chapter":"1","verse":"1","text":"Nene Pauli, imtumighwa wa Yesu Kiristu kwa unoghelo we Imulungu, hamwe na ndughu yetu Timoteo."},{"book":"Wakolosai","chapter":"1","verse":"2","text":"Twomwandikilani mwemwe wandughu wenzeluka na wenyepfale yamwilungile na Kiristu yamkala Kolosai, ndughu tsetu imumtoghole Kiristu, Imulungu Aba wetu yamtendeleni uluso na yamwikeni tseghamba."},{"book":"Wakolosai","chapter":"1","verse":"3","text":"Ghamatsuwa ghose hatumlombelani twolonga mighede kwe Imulungu, Aba we Imtwatsa wetu Yesu Kiristu,"},{"book":"Wakolosai","chapter":"1","verse":"4","text":"mana tsatuhulika pfamumtoghola Kiristu Yesu na pfamuwanoghela iwanu we Imulungu."},{"book":"Wakolosai","chapter":"1","verse":"5","text":"Unoghelo na inoghola yenu pfohuwila lolelo lila lyamwikilighwe kulanga, achila chamuhulike ghumwande kwa kupetelighwa Imbuli Inoghile ya kweli,"},{"book":"Wakolosai","chapter":"1","verse":"6","text":"iiwapfikile mwemwe, ka pfayenele mne iisi yose no ukughala ghanoghile, no ukukula ka pfaitenda mghati mwenu kulawa litsuwa lila lyamuihulike na kumanya uluso we Imulungu pfauli."},{"book":"Wakolosai","chapter":"1","verse":"7","text":"Tsamlangulitsighwa uluso we Imulungu na Epafura, mtenda sang'ano miyetu mnoghelighwa, msang'ana iyanoghile wa Kiristu kwaajili yetu,"},{"book":"Wakolosai","chapter":"1","verse":"8","text":"naye tsakatulongela unoghelo wamwing'ighwe ne Ghumuhe we Imulungu."},{"book":"Wakolosai","chapter":"1","verse":"9","text":"Kwaajili ayo, kulawa hatuhulike mbuli tsenu, ng'atulekile bae kuwalombela. Twomlomba Imulungu yawatende mwemwe mmanye ghoya aghala ghayobama, ne inzewele yose ne ukumanya kwamwing'ighwe ne Ghumuhe Mwenzeluka."},{"book":"Wakolosai","chapter":"1","verse":"10","text":"Twolomba apfi ili mdahe kukala ka Imtwatsa pfayobama, mghendelele kutenda ighomnoghela yeye. Mweleke chila ghamatunda ghanoghile, mkule mne ukummanya Imulungu,"},{"book":"Wakolosai","chapter":"1","verse":"11","text":"Imulungu yamwing'eni ngupfu kwa uwetso wake wose mkulu ili mdahe kududumila ghose bila kwipfa,"},{"book":"Wakolosai","chapter":"1","verse":"12","text":"na kwa kudeng'elela mumlongele mighede Aba iyawatendile mdahe kubokela uhala we iwahenzeluka mne undewa."},{"book":"Wakolosai","chapter":"1","verse":"13","text":"Naye katukombola kulawa mne ingupfu ya chisi, katughala mne undewa we Imwanaghe iyomnoghela,"},{"book":"Wakolosai","chapter":"1","verse":"14","text":"kubitila yeye twokombolighwa, twoleghusighwa nzambi."},{"book":"Wakolosai","chapter":"1","verse":"15","text":"Kiristu yatumwonile keghala ghendo ne Imulungu ing'akoneka bae. Yeye tsakabaho ng'ana pfilumbe pfose pfilumbighwe."},{"book":"Wakolosai","chapter":"1","verse":"16","text":"Kwaapfila kubitila yeye Imulungu kalumba ipfinu pfose, ipfili kulanga ne ipfili muisi, ipfikoneka ne ing'apfikoneka bae, iwane uwetso, iwatawala, iwakulu na iwane tsingupfu. Pfyose tsapfilumbighwa kubitila yeye na kwaajili yake."},{"book":"Wakolosai","chapter":"1","verse":"17","text":"Kiristu tsakabaho ng'ana ipfinu pfose pfilumbighwe, na mne ukwilunga na Kiristu ipfinu pfose pfekindisa."},{"book":"Wakolosai","chapter":"1","verse":"18","text":"Yeye ka litwi lya lukuli, lukuli alwo iwo iwanu wose iwomtoghola Kiristu, yeye ka wa mwanduso. Yeye ka wa mwanduso kutsilihuka, ili yawe wa mwanduso mne ipfinu pfose."},{"book":"Wakolosai","chapter":"1","verse":"19","text":"Mana Imulungu tsakanoghelighwa ukutimila kwake kwose kuwe mghati mwa Kiristu."},{"book":"Wakolosai","chapter":"1","verse":"20","text":"Kubitila mwanaghe, Imulungu tsakalamla pfose ipfilumbighwe pfimuyile, na kwa idamu yake ghwitike mne msalaba katenda tindiwalo na ipfinu pfose muisi na kulanga."},{"book":"Wakolosai","chapter":"1","verse":"21","text":"Aho mwanduso mwemwe namwe tsamkala kutali ne Imulungu, kuya tsamkala wanebe wake kwapfila tsamwipfikitsa ghehile na tsamtenda ghehile."},{"book":"Wakolosai","chapter":"1","verse":"22","text":"Lekeni sambi, Imulungu kamtendani mwemwe muwe sale tsake kubitila lifwa lya lukuli lwe Imwanaghe, ili yamghaleni mwemwe hambele hake, aku mwa wahenzeluka, mnogha, na mwahela ghamatotso."},{"book":"Wakolosai","chapter":"1","verse":"23","text":"Mwobamighwa kughendelela ne ukwikindilisa mne ukutoghola, mleke kutoghola kuhighisighwa kulawa mne lolelo lila lyampatile hala hamuhulike Imbuli Inoghile. Nene Pauli nendighwa niwe mtumwa we Imbuli ayo Inoghile iipetighwe kwe iwanu wose mne iisi yose."},{"book":"Wakolosai","chapter":"1","verse":"24","text":"Sambi nodeng'elela kwa aghala ghaniwadununzikilani, nolumemesa lukuli lwangu aghala ighahunguke mne maghayo gha Kiristu kwaajili ya lukuli lwake, iuli iwanu wose iwomtoghola Kiristu."},{"book":"Wakolosai","chapter":"1","verse":"25","text":"Na nene nendighwa na Imulungu niwe mtumwa we iwanu iwomtoghola Kiristu. Ning'ighwa sang'ano ya kuwalongela imbuli yake pfinoghile ghendo,"},{"book":"Wakolosai","chapter":"1","verse":"26","text":"imbuli ayo iyo ila iipfisighwe kwe iwanu wose kulawa ghumwande, lekeni sambi ighubulighwa kwe iwanu wake."},{"book":"Wakolosai","chapter":"1","verse":"27","text":"Imulungu tsakanoghelighwa kuwatenda iwanu wake wamanye utajiri na ukulu we imbuli ino mghati mwe isi tsose, nayo iyo ino, Kiristu ka mghati mwenu, namwe mtsokuwa mne utunitso iulolelighwa."},{"book":"Wakolosai","chapter":"1","verse":"28","text":"Apfo twompeta Kiristu, kwa inzewele yose, twomkanya na kumlangulitsa imunu wowose ili tudahe kumghala chila imunu hambele he Imulungu aku kakomala mna ukwilunga na Kiristu."},{"book":"Wakolosai","chapter":"1","verse":"29","text":"Kwa kupeta mbuli ayo nene noidununzikila aku notumila ingupfu ng'ulu ya Kiristu iisang'ana mghati mwangu."}]}