{"data":[{"book":"Matayu","chapter":"7","verse":"1","text":"“Namuwalunda wamonga, su namwiza na mwenga kulundwa na Mlungu."},{"book":"Matayu","chapter":"7","verse":"2","text":"Mlungu hakawatozi mwenga ntambu yamuwatoza wamonga, na shipimu shiraa shilii shamuwapimira wamonga, Mlungu hakakupimirani mwenga."},{"book":"Matayu","chapter":"7","verse":"3","text":"Iwera hashi gushiwona shibandu mlisu mwa mlongu gwaku na palaa panu guwona ndiri shipingiri shashiwera mlisu lyaku?"},{"book":"Matayu","chapter":"7","verse":"4","text":"Ama guweza hashi kumgambira mlongu gwaku, ‘Mlongu, guleki nukuwusiyi shibandu mlisu mwaku,’ na gumweni gwenga gwanashi shipingiri mlisu mwaku?"},{"book":"Matayu","chapter":"7","verse":"5","text":"Gwamfyangu gwenga! Guwusii wuti shipingiri shashiwera mlisu mwaku, shakapanu haguwezi kushiwona weri na kushiwusiya shibandu shashiweriti mulisu lya mlongu gwaku."},{"book":"Matayu","chapter":"7","verse":"6","text":"“Namwapanani wang'ang'a vintu vinanagala, hawizi kuwagalambukira na kuwakwalambula. Namwawasangira wamtumbi lulu zyenu hawizi kuzitimbanga."},{"book":"Matayu","chapter":"7","verse":"7","text":"“Mluwi na mwenga hampati, msakuli na mwenga hamwoni na mtendi hodi, namwenga hamvugulirwi."},{"book":"Matayu","chapter":"7","verse":"8","text":"Toziya, yoseri yakaluwa hakapati na yoseri yakasakula hakawoni na mlyangu guvugulwa kwa kila muntu yakatenda hodi."},{"book":"Matayu","chapter":"7","verse":"9","text":"Hashi, kwana muntu yoseri mwana pakamluwa tati gwakuwi libumunda, hakampanani libuwi?"},{"book":"Matayu","chapter":"7","verse":"10","text":"Ama pakamluwa somba, hakampanani njoka?"},{"book":"Matayu","chapter":"7","verse":"11","text":"Handa mwenga yamuwera wadoda, muvimana kuwapanana vintu viherepa wana wenu. Nakaka Tati gwenu gwa kumpindi hakatendi nentu, hakawapanani viheri kwa walii yawamluwa!"},{"book":"Matayu","chapter":"7","verse":"12","text":"“Muwatenderi wantu ntambu yamfira kutenderwa, aga ndo mafundu ga Malagaliru ga Musa na mafundu ga wambuyi wa Mlungu."},{"book":"Matayu","chapter":"7","verse":"13","text":"“Mwingiri kwa kupitira mlyangu mbabanika, toziya mlyangu gwagulonguziya muwuharabisiya ndo mupana na njira yailonguziya kulaa aku ndo yalaisi na kwana wantu wavuwa yawaigendera njira ayi."},{"book":"Matayu","chapter":"7","verse":"14","text":"Kumbiti mlyangu gwa ukomu ndo mbabanika na njira ya kugendera aku ndo ikamala na kwana wantu wadidini yawayiwona njira ayi."},{"book":"Matayu","chapter":"7","verse":"15","text":"“Mlikali weri na wambuyi wa mpayu, womberi wiza kwa mwenga pawawoneka gambira kondolu kwa kunja, kumbiti mngati nakaka walifana na wang'ang'a wakalipa wa muntundu."},{"book":"Matayu","chapter":"7","verse":"16","text":"Hamuwamani womberi ntambu yawatenda. Mbigiri hapeni ileri mapera na miyembi hapeni ileri zyabibu."},{"book":"Matayu","chapter":"7","verse":"17","text":"Su, mtera guherepa gulera mabwajubwaju maherepa na mtera gudoda gulera mabwajubwaju gadoda."},{"book":"Matayu","chapter":"7","verse":"18","text":"Mtera guherepa hapeni guleri mabwajubwaju gadoda, wala mtera gudoda hapeni guleri mabwajubwaju maherepa."},{"book":"Matayu","chapter":"7","verse":"19","text":"Na mtera gwoseri yagulera ndiri mabwajubwaju maherepa hawagudumuli na kugupambira pamotu."},{"book":"Matayu","chapter":"7","verse":"20","text":"Su hamuwamani wambuyi wa mpayu, ntambu yawatenda.”"},{"book":"Matayu","chapter":"7","verse":"21","text":"“Kila muntu ndiri yakanshema ‘Mtuwa, Mtuwa,’ hakingiri Muufalumi wa kumbindi, kumbiti woseri hera yawatenda ntambu yakafira Tati gwangu gwa kumpindi."},{"book":"Matayu","chapter":"7","verse":"22","text":"Lishaka lya kutozwa palisoka, wantu wavuwa hawang'ambiri, ‘Mtuwa, Mtuwa! Kwa litawu lyaku tubweriti ujumbi wa Mlungu, kwa litawu lyaku tuwusiyiti washamshera wavuwa na kutenda mauzauza gavuwa!’"},{"book":"Matayu","chapter":"7","verse":"23","text":"Shakapanu hanuwagambiri womberi, ‘Nuwamana ndiri mwenga. Muwuki kwaneni, mwenga ndo wantu wamtenda vidoda!’"},{"book":"Matayu","chapter":"7","verse":"24","text":"“Su, kila muntu yakapikanira visoweru vyangu na kuvitenda, kalifana na muntu kana luhala yakanyawa numba yakuwi pampindi pa litalawu."},{"book":"Matayu","chapter":"7","verse":"25","text":"Viraa itowa, nshemba zimema ng'enang'ena na liyega livuma kwa makakala liikoma numba ilii. Kumbiti iguwa ndiri toziya inyawitwi pampindi pa litalawu."},{"book":"Matayu","chapter":"7","verse":"26","text":"“Kumbiti muntu yoseri yakapikanira visoweru vyangu avi pota na kuvijimira kalifana na muntu yakanyawa numba yakuwi pamuhanga."},{"book":"Matayu","chapter":"7","verse":"27","text":"Vula itowa, nshemba zimema ng'enang'ena, lyega livuma kwa makakala na liikoma numba ilii na iguwa. Na kuguwa kwakuwi kuweriti kukulu!”"},{"book":"Matayu","chapter":"7","verse":"28","text":"Yesu pakamaliriti kutakula vitwatira avi, lipinga likulu lya wantu walikangashiti ntambu yakafunditi."},{"book":"Matayu","chapter":"7","verse":"29","text":"Kaweriti ndiri gambira Mfunda gwa Malagaliru, kumbiti kafunditi kwa uwezu."}]}