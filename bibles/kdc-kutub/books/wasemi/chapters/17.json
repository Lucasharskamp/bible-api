{"data":[{"book":"Wasemi","chapter":"17","verse":"1","text":"Ako kuvigongo va Efulaimu kukala na munhu imoja twaga jake Mika."},{"book":"Wasemi","chapter":"17","verse":"2","text":"Siku dimoja kamulongela mamake, “Vija ivihande elufu imoja na gana dimoja va shaba vibigwe, na gweye kumduwila ayo yakwibile akuno niye nokutegeleza, niye ayo nivisolile, ninavo.” Mamake kalonga, “Mwanangu Mndewa Imulungu yakutendele ganogile.”"},{"book":"Wasemi","chapter":"17","verse":"3","text":"Mika kambwezela mamake avo ivihande elufu imoja na gana dimoja va shaba. Mamake kalonga, “Ili makungu sikugakupate, novilava vihande vino kwa Mndewa Imulungu, ili kusongola kinyago na kukikumuga shaba. Avo sambi nokubwezela gweye vihande avo.”"},{"book":"Wasemi","chapter":"17","verse":"4","text":"Mika viyambwezele mamake vihande avo, mamake kasola vihande magana mabili, kamgwaa munhu yodaha kusongola kinyago na kukikumuga shaba, imunhu ayo kasongola ikinyago. Kinyago acho kikigwa mng'anda ya Mika."},{"book":"Wasemi","chapter":"17","verse":"5","text":"Ayo Mika, kakala na hanhu hake ha kutambikila. Katenda kikoti cha mulava nhosa na ivinyago, abaho kamsagula mwanage imoja yawe mulava nhosa."},{"book":"Wasemi","chapter":"17","verse":"6","text":"Siku azo kukala kuduhu mndewa mwiisi ya Izilaeli, kila munhu katenda kamba viyalondile."},{"book":"Wasemi","chapter":"17","verse":"7","text":"Siku azo kukala na mbwanga imoja mulawi kudibuga da Beselehemu mwiisi ya Yuda, kakala mgeni yokala na iwanhu wa kabila da Yuda."},{"book":"Wasemi","chapter":"17","verse":"8","text":"Mbwanga ayo kasegela Beselehemu mwiisi ya Yuda, kachola kuzahila hanhu hayagwe ha kukala. Mmwanza wake kavika mng'anda ya Mika mwiisi ya kuvigongo va Efulaimu."},{"book":"Wasemi","chapter":"17","verse":"9","text":"Mika kamuuza, “Kulawa kwahi?” Heyo kamwidika, “Niye na mulawi kulawa kudibuga da Beselehemu mwiisi ya Yuda. Nokala kokose konda nipate nyafasi.”"},{"book":"Wasemi","chapter":"17","verse":"10","text":"Mika kamwidika, “Ukale na niye, uwe kamba tata na mulava nhosa wangu. Nokuliha vihande longo va shaba kila mwaka na nokugwaa viwalo na gaja golondigwa.” Avo ayo Imulawi kengila mng'anda."},{"book":"Wasemi","chapter":"17","verse":"11","text":"Ayo Imulawi katogola kukala na Mika, mbwanga ayo kawa kamba imoja wa wanage Mika."},{"book":"Wasemi","chapter":"17","verse":"12","text":"Mika kamsagula Mulawi ayo, kawa mulava nhosa wake, na kakala mng'anda yake."},{"book":"Wasemi","chapter":"17","verse":"13","text":"Abaho Mika kalonga, “Sambi nojuwa kamba Mndewa Imulungu konitenda nimwede kwavija nokala na Mulawi ino kamba mulava nhosa wangu.”"}]}