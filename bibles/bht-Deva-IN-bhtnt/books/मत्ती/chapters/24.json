{"data":[{"book":"मत्ती","chapter":"24","verse":"1","text":"जालू यीशु मंदरे ला निकली करी जा दा था, तां उदे चेले उसयो मंदरे दी बनाबटा जो दसणे तांई उदे बाल आये।"},{"book":"मत्ती","chapter":"24","verse":"2","text":"उनी उना जो बोलया, “क्या तुसां ऐ सारा कुछ दिखा दे न। मैं तुसां ने सच्च बोलदा है, ऐथू इक भी पथरे पर पथर नी रेंणा है, जड़ा ढाया नी जाणा है।”"},{"book":"मत्ती","chapter":"24","verse":"3","text":"जालू सै जैतून रुखां दे पाहड़े पर बैठया था, तां चेलयां उदे बाल आई करी उसला पुछया, “सांझो दस ऐ सब कुछ कालू होणा है? कने जालू ऐ सब कुछ पूरा होणेबाला होंगा तां उदा क्या निशाण होणा है?”"},{"book":"मत्ती","chapter":"24","verse":"4","text":"यीशुऐ उना जो जबाब दिता, “ध्यान रख्यो कि तुहांजो कोई भटकाई न दे।”"},{"book":"मत्ती","chapter":"24","verse":"5","text":"क्योंकि मते सारे लोकां मेरे नाए ने दाबा करिके ओणा है। उना बोलणा है, मैं मसीहा हूँ कने उना मतयां लोकां जो भटकाणा है।"},{"book":"मत्ती","chapter":"24","verse":"6","text":"जालू तुसां लड़ाईयां, कने लड़ाईयां दियां गल्लां सुणगे तां डरदे मत; क्योंकि इना दा होणा जरूरी है, पर तालू संसारे दा खात्मा नी होणा है।"},{"book":"मत्ती","chapter":"24","verse":"7","text":"क्योंकि जातियां ने जातियां कने राज्य ने राज्यां ने इक दुजे ने लड़ाईयां करणियां न। कने हर कुथी हिलण होणे न कने अकाल पोणे न।"},{"book":"मत्ती","chapter":"24","verse":"8","text":"ऐ तकलीफ कने दुख इयां होणा जियां इक माँ जो बच्चे दे जन्म देणे दिया शुरूआत च होंदा है।"},{"book":"मत्ती","chapter":"24","verse":"9","text":"“तालू सै लोक जड़े तुहाड़े खिलाफ न, उना तुहांजो दुख देणे तांई पकड़ाई देणा है, कने तुहांजो मारी देणा है, कने सारियां जातियां दे लोकां तुसां ने दुशमणी रखणी है क्योंकि तुसां मिंजो पर भरोसा रखदे न।”"},{"book":"मत्ती","chapter":"24","verse":"10","text":"तालू मतयां मिंजो पर भरोसा करणा बंद करी देणा, कने इक दुज्जे जो पकड़ाणा कने इक दुजे ने दुशमणी रखणी।"},{"book":"मत्ती","chapter":"24","verse":"11","text":"मतयां परमेश्वरे दे संदेश देणेबालयां झूठे लोकां ओणा है, कने उना मतयां जो भटकाणा।"},{"book":"मत्ती","chapter":"24","verse":"12","text":"पाप बदणे दिया बजा ने मतयां इक दुज्जे ला प्यार करणा बंद करी देणा है।"},{"book":"मत्ती","chapter":"24","verse":"13","text":"पर जड़ा जिंदगी दे अंत दीकर मिंजो पर भरोसा रखगा सै ही बचाया जाणा है।"},{"book":"मत्ती","chapter":"24","verse":"14","text":"कने स्वर्गे दे राज्य दा ऐ शुभसमाचार दा प्रचार सारे संसारे च करणा है, ताकि सारे देशां दियां सारियां जातियां जो इसयो मनणे दा मोका मिल्ले, तालू अंत होई जाणा है।"},{"book":"मत्ती","chapter":"24","verse":"15","text":"“इस तांई जालू तुसां इक उजाड़ने बाली बड़ी बुरी चिजा जो यरूशलेम मंदिर च खड़ोतयो दिखगे, जिदी चर्चा परमेश्वरे दा संदेश देणेबाले दानिय्येले किती थी, (जड़े पढ़न, सै समझन)।”"},{"book":"मत्ती","chapter":"24","verse":"16","text":"तालू यहूदिया प्रदेशे दे लोकां जो जान बचाणे तांई पहाड़ा जो नसणा पोणा।"},{"book":"मत्ती","chapter":"24","verse":"17","text":"जड़े छती पर होंगे, सै अपणे घरे चे समान लेंणे तांई थले मत उतरदे।"},{"book":"मत्ती","chapter":"24","verse":"18","text":"कने जड़े खेतरां च होंगे, सै अपणे कपड़े लेंणे तांई बापस मत जांदे।"},{"book":"मत्ती","chapter":"24","verse":"19","text":"उना रोजां च उना जनानिया तांई बड़ा बुरा बकत होणा जड़ियां लैरथियां होणियां न, कने उना जनानियां तांई जड़ियां नियाणे जो दूध पियादियां होंगियां।"},{"book":"मत्ती","chapter":"24","verse":"20","text":"इस तांई प्राथना करा कि ऐ बुरा बकत सर्दियां दे दिना च या सब्ते दे दिना ना हो, जालू सफर करणा मुशकिल हो।"},{"book":"मत्ती","chapter":"24","verse":"21","text":"क्योंकि उना दिना लोकां जो बड़े दुख होणे न, जदिया संसार दे शुरू ला हुणे दीकर कदी नी होया कने ना कदी होणा।"},{"book":"मत्ती","chapter":"24","verse":"22","text":"“अगर परमेश्वरे उसी बुरे बकते जो नी घटादां, तां कोई भी माणु नी बचदा। पर उना चुणयो होए लोकां दिया बजा ला, जिना जो परमेश्वरे चुणयां है, बकत घटणा है।”"},{"book":"मत्ती","chapter":"24","verse":"23","text":"“उस बेले तुसां जो कोई बोले, कि दिखा, मसीह ऐथू है! या ओथु है! तां भरोसा मत करदे।”"},{"book":"मत्ती","chapter":"24","verse":"24","text":"क्योंकि झूठे मसीह कने परमेश्वरे दा संदेश देणेबाले झूठे लोकां मतयां ओणा है, कने उना बड़े चमत्कार कने अनोखे कम्म दसणे न, ताकि होई सके तां जड़े चुंणयो न उना जो भटकाई देंन।"},{"book":"मत्ती","chapter":"24","verse":"25","text":"मैं पेहले ला ही तुसां ने ऐ सब कुछ बोली दिता है।"},{"book":"मत्ती","chapter":"24","verse":"26","text":"इस तांई अगर सै तुसां ने बोलन, कि दिखा, सै सुनसान जगा च है, तां बाहर मत निकलदे; दिखा, सै कोठढ़ियां च है, तां भरोसा मत करदे।"},{"book":"मत्ती","chapter":"24","verse":"27","text":"क्योंकि जियां बिजली पूर्व ला निकली करी पश्चिम दीकर चमकदी जांदी है, तियां ही माणुऐ दे पुत्रे भी ओंणा है।"},{"book":"मत्ती","chapter":"24","verse":"28","text":"“जिथू लाश होऐ, ओथु ही इल्लां गिठियां होणा है।”"},{"book":"मत्ती","chapter":"24","verse":"29","text":"“उना दिना च, बुरा कने दुखे बाल बकत मुकी जाणे दे बाद, सूरजे च अंधेरा होई जाणा, कने चद्रमें रौशनी नी देणी। अम्बरे ला तारायां पेई जाणा, कने अम्बरे दियां शक्तियाँ हिलाईयां जाणियां।”"},{"book":"मत्ती","chapter":"24","verse":"30","text":"“तालू मैं, माणुऐ दे पुत्रे दा निशाण अम्बरे च मिलणा, तालू धरतिया दे सारे कुलां दे लोकां छाती पिटणी; कने माणुऐ दे पुत्रे जो बड़े सामर्थ्य कने महिमा सोगी बदलां पर ओंदे दिखणा।”"},{"book":"मत्ती","chapter":"24","verse":"31","text":"“उनी तुरही दी जोरे दिया अबाजा ने अपणे स्वर्गदूतां जो भेजणा है, ताकि सै उना सारे लोकां जो गठेरी करी, जिना जो मैं चुणयां है कने उना संसारे दे चारों पासयां ला लोका जो गठेरणा है।”"},{"book":"मत्ती","chapter":"24","verse":"32","text":"“अंजीर दे रुखे दिया कहाणिया ला ऐ सिखा : जालू उदिया डालियाँ नरम होई जांदियां न कने पत्ते निकलना लगदे न, तां तुहांजो पता लगी जांदा है कि गर्मियां ओंणे बालियां न।"},{"book":"मत्ती","chapter":"24","verse":"33","text":"इयां ही जालू तुसां इना सारियां गल्लां जो होंदे दिखदे न, तां समझी जा कि मैं, माणुऐ दे पुत्रे दा ओणा नेड़े ही है, मतलब कि दरबाजे पर ही है।”"},{"book":"मत्ती","chapter":"24","verse":"34","text":"मैं तुसां ने सच्च बोलदा है, कि जालू दीकर ऐ सारियां गल्लां पुरियां नी होई जांदियां न, तालू दीकर इसा पीढ़िया दा अंत नी होणा है।"},{"book":"मत्ती","chapter":"24","verse":"35","text":"अम्बर कने धरती खत्म होई जाणे, पर मेरियां बोलियां गल्लां कदी नी टलनिया न, सै हमेशा रेंणियां न।"},{"book":"मत्ती","chapter":"24","verse":"36","text":"ऐ गल्लां कुसी रोजे या कुसा घड़िया होणिया न कोई भी नी जाणदा है, ना स्वर्गदूत कने ना ही मैं माणुऐ दा पुत्र, पर सिर्फ पिता ही उसी रोजे कने घड़िया जो जाणदा है।"},{"book":"मत्ती","chapter":"24","verse":"37","text":"“जियां नूह दे रोज थे, तियां ही माणुऐ दे पुत्रे दा ओंण भी होणा है।”"},{"book":"मत्ती","chapter":"24","verse":"38","text":"क्योंकि जियां जल-प्रलय ला पेहले दे दिना च, जिस रोजे दीकर नूह जहाजे पर नी चढ़या था, तालू दीकर लोक खांदे पिंदे थे, कने उना चे बियाह होंदे थे।"},{"book":"मत्ती","chapter":"24","verse":"39","text":"कने जालू दीकर जल-प्रलय आई करी उना जो रूड़ाई नी लेई गेई, तालू दीकर उना जो कुछ भी पता नी था, तियां ही मैं माणुऐ दे पुत्रे भी ओणा है।"},{"book":"मत्ती","chapter":"24","verse":"40","text":"उस बेले दो जणे खेतरे च होणे न, इक लेई लेंणा है कने दूजा छडी जाणा है।"},{"book":"मत्ती","chapter":"24","verse":"41","text":"दो जनानिया चक्की पिसा दियां होणिया, इक लेई जांणी, कने दुई छडी देंणी है।"},{"book":"मत्ती","chapter":"24","verse":"42","text":"“इस तांई जागदे रिया, क्योंकि तुहांजो नी पता है कि तुहाड़े प्रभुये कुस रोजे ओणा है।”"},{"book":"मत्ती","chapter":"24","verse":"43","text":"पर ऐ जाणी लिया कि अगर घरे दे मालिके जो पता होंदा कि चोरे कालू ओंणा है, तां सै जागदा रेंदा, कने अपणे घरे चोरी नी होणा दिन्दा।"},{"book":"मत्ती","chapter":"24","verse":"44","text":"इस तांई तुसां भी तैयार रिया, क्योंकि जिसा घड़िया दे बारे च सोचदे भी नी न, उसा घड़िया माणुऐ दे पुत्रे आई जाणा है।"},{"book":"मत्ती","chapter":"24","verse":"45","text":"सै भरोसे जोगा कने अकला बाला नोकर कुण है, जिसयो मालिके अपणे नोकारां चाकरां दा सरदार बणाया है, ताकि बकते पर उना जो खांणा खाणे दे?"},{"book":"मत्ती","chapter":"24","verse":"46","text":"धन्य है सै दास, जिसयो उदा मालिक आई करी उसयो ऐदिया करदा दिखे।"},{"book":"मत्ती","chapter":"24","verse":"47","text":"मैं तुसां ने सच्च बोलदा है; सै उसयो अपणिया सारिया संपतिया दा अधिकारी बणाणा है।"},{"book":"मत्ती","chapter":"24","verse":"48","text":"“पर अगर सै बुरा नोकर सोचणा लग्गे, कि मेरे मालिके जो ओंणे जो देर है।”"},{"book":"मत्ती","chapter":"24","verse":"49","text":"कने अपणे सोगी नोकरां जो कूटणा लग्गे, कने शराबियां सोगी खा पिऐ।"},{"book":"मत्ती","chapter":"24","verse":"50","text":"तां उस नोकरे दे मालिके ऐसे रोजे बापस ओणा है, जिस रोजे सै उदी राह नी दिखा दा हो, कने ऐसी घड़ी कि उसयो पता ना हो,"},{"book":"मत्ती","chapter":"24","verse":"51","text":"कने उसयो सकत सजा देईकरी, उदा हिस्सा कपटियां सोगी जोड़े, तालू उनी रोंणा कने दंद पिणे।"}]}