{"data":[{"book":"2 Timoteyo","chapter":"4","verse":"1","text":"Pamaso pa Mulungu ndi pamaso pa Khristu Yesu, amene adzaweruza amoyo ndi akufa omwe pamene adzaonekera ndi ufumu wake, ndikukulamula kuti:"},{"book":"2 Timoteyo","chapter":"4","verse":"2","text":"Lalikira Mawu; khala wokonzeka pa nthawi yake, ngakhale pamene si pa nthawi yake. Konza zolakwa zawo, dzudzula ndipo limbikitsa moleza mtima kwambiri ndi malangizo osamalitsa."},{"book":"2 Timoteyo","chapter":"4","verse":"3","text":"Pakuti idzafika nthawi imene anthu adzakana chiphunzitso choona. Mʼmalo mwake, chifukwa chokhumba kumva zowakomera zokha, adzasonkhanitsa aphunzitsi ambiri omawawuza zimene iwo akufuna kumva."},{"book":"2 Timoteyo","chapter":"4","verse":"4","text":"Sadzafuna kumva choona koma adzafuna kumva nthano chabe."},{"book":"2 Timoteyo","chapter":"4","verse":"5","text":"Koma iwe, khala tcheru nthawi zonse, pirira mʼzovuta, gwira ntchito ya mlaliki, gwira ntchito zonse za utumiki wako."},{"book":"2 Timoteyo","chapter":"4","verse":"6","text":"Pakuti moyo wanga wayamba kale kuthiridwa ngati nsembe, ndipo nthawi yakwana yoti ndinyamuke ulendo wanga."},{"book":"2 Timoteyo","chapter":"4","verse":"7","text":"Ndamenya nkhondo yabwino, ndatsiriza bwino mpikisano wa liwiro ndipo ndasunga chikhulupiriro."},{"book":"2 Timoteyo","chapter":"4","verse":"8","text":"Tsopano mphotho yanga ikundidikira imene ndi chipewa cha chilungamo, imene Ambuye, woweruza wolungama, adzandipatsa pa tsiku lijalo, osati ine ndekha komanso onse amene akufunitsitsa kubwera kwake."},{"book":"2 Timoteyo","chapter":"4","verse":"9","text":"Uyesetse kubwera kuno msanga."},{"book":"2 Timoteyo","chapter":"4","verse":"10","text":"Paja Dema anandisiya chifukwa chokonda dziko lapansi lino, ndipo anapita ku Tesalonika. Kresike anapita ku Galatiya ndipo Tito anapita ku Dalimatiya."},{"book":"2 Timoteyo","chapter":"4","verse":"11","text":"Ndatsala ndi Luka yekha basi. Mutenge Marko ndipo ubwere naye kuno, chifukwa amandithandiza mu utumiki wanga."},{"book":"2 Timoteyo","chapter":"4","verse":"12","text":"Ndatumiza Tukiko ku Efeso."},{"book":"2 Timoteyo","chapter":"4","verse":"13","text":"Pobwera, unditengere chofunda pamwamba chimene ndinachisiya kwa Kupro ku Trowa. Unditengerenso mabuku anga, makamaka aja azikopawa."},{"book":"2 Timoteyo","chapter":"4","verse":"14","text":"Alekisandro, mmisiri wa zitsulo anandichitira zoyipa kwambiri. Ambuye adzamubwezera pa zimene anachita."},{"book":"2 Timoteyo","chapter":"4","verse":"15","text":"Iwenso ukhale naye tcheru chifukwa anatsutsa kwambiri uthenga wathu."},{"book":"2 Timoteyo","chapter":"4","verse":"16","text":"Podziteteza koyamba pa mlandu wanga, panalibe ndi mmodzi yemwe amene anandithandiza, koma aliyense anandithawa. Mulungu awakhululukire."},{"book":"2 Timoteyo","chapter":"4","verse":"17","text":"Koma Ambuye anayima nane limodzi, ndipo anandipatsa mphamvu, kuti kudzera mwa ine, uthenga ulalikidwe kwambiri, ndikuti anthu a mitundu ina amve. Ndipo ndinalanditsidwa mʼkamwa mwa mkango."},{"book":"2 Timoteyo","chapter":"4","verse":"18","text":"Ambuye adzandilanditsa ku chilichonse chofuna kundichita choyipa ndipo adzandisamalira bwino mpaka kundilowetsa chonse mu ufumu wake wakumwamba. Kwa Iye kukhale ulemerero mpaka muyaya."},{"book":"2 Timoteyo","chapter":"4","verse":"19","text":"Pereka moni kwa Prisila ndi Akura pamodzi ndi banja lonse la Onesiforo."},{"book":"2 Timoteyo","chapter":"4","verse":"20","text":"Erasto anatsalira ku Korinto. Trofimo ndinamusiya akudwala ku Mileto."},{"book":"2 Timoteyo","chapter":"4","verse":"21","text":"Uyesetse kubwera kuno nthawi yozizira isanafike. Eubulo akupereka moni, ndiponso Pude, Lino, Klaudiya ndi abale onse nawonso akupereka moni."},{"book":"2 Timoteyo","chapter":"4","verse":"22","text":"Ambuye akhale ndi mzimu wako. Chisomo chikhale ndi inu nonse."}]}