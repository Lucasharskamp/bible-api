{"data":[{"book":"Mani'zanti mofo nanekee","chapter":"27","verse":"1","text":"Okina e'inahu'za hugahue hunka kavufga rana osuo, na'ankure mago mago knamo'ma erino'ma e'nia zana ontahi'nane."},{"book":"Mani'zanti mofo nanekee","chapter":"27","verse":"2","text":"Atregeno ru vahe'mo'za husga hunegantena, kagra'agura husga osuo. Rurega vahe'mo'za husga huganteho, kagra'a kavufga husga osuo."},{"book":"Mani'zanti mofo nanekee","chapter":"27","verse":"3","text":"Havemo'a kna higeno, kasepamo'a tusi'a knanentake hu'neanagi, neginagi vahe'mo'zama nehaza zamavu'zmavamo'a, ana tarega zana agatereno tusi'a knanentake hu'ne."},{"book":"Mani'zanti mofo nanekee","chapter":"27","verse":"4","text":"Rimpama ahe'zamo'a havizantfa higeno, asivazi zamo'a ti hageno eankna hugahianagi vahe'mofo zante'ma negeno arimpa haviza hu'zamo'a, tusia havizantfa hu'ne."},{"book":"Mani'zanti mofo nanekee","chapter":"27","verse":"5","text":"Havi avu'ava'ma hanigenkama amate huama huntenka azeri fatgo'ma hu'zamo'a, frakinkama avesima nentenka azeri fatgoma osanana zana agatere'ne."},{"book":"Mani'zanti mofo nanekee","chapter":"27","verse":"6","text":"Knampa kamo'ma kazeri fatgo hukuma katama kami'zamo'a, ha' vahekamo regavatga huno kagi'ma antako'ma hania avu'avara agatere'ne."},{"book":"Mani'zanti mofo nanekee","chapter":"27","verse":"7","text":"Amu'ma hu'nesimo'a, tumemofo rima'a one atregahie. Hianagi agazanku'ma nehania vahe'mofona aka hu'nesia nezamo'agi, agitera haga hugahie."},{"book":"Mani'zanti mofo nanekee","chapter":"27","verse":"8","text":"Nonkuma zamire'ma maniso'e osu vahe'mo'za, namamo'zama nozamire manirava osu kanke kankema hazankna nehaze."},{"book":"Mani'zanti mofo nanekee","chapter":"27","verse":"9","text":"Kavesima kanteno kavumroma ante'zamo'a, mnanentake masavemo'ene knare mnavovo zamo mnaviankna huno rone'amofo agu'a azeri muse hugahie."},{"book":"Mani'zanti mofo nanekee","chapter":"27","verse":"10","text":"Roneka'ane negafa rone'amofona kamefira huozamio. Hazenkema e'nerisunka kazama hinogura negafu nontega ovuo. Tava'onkare'ma nemanisimofo nontega vu'zamo'a, afete'ma mani'nenia nagafu nontegama vu'zana ageterene."},{"book":"Mani'zanti mofo nanekee","chapter":"27","verse":"11","text":"Mofavre'nimoka, ama' antahi'za e'nerigeno nagu'amo'a muse nehina, ana zamo'a knama nami'za huhaviza hunenantaza vahera kenona zamia huzamantegahie."},{"book":"Mani'zanti mofo nanekee","chapter":"27","verse":"12","text":"Knare antahi'zama me'nesia vahe'mo'a hazenkema agrite'ma eku'ma haniazana ko negeno, maniganenigeno agateregahie. Hianagi knare antahi'zama omane vahe'mo'a, avua onkeno ana hazenkefina vuno ufregahie."},{"book":"Mani'zanti mofo nanekee","chapter":"27","verse":"13","text":"Zamagenka antahinkama osu'nesana vahe'mo'za nofi'ma kagripinti hugahune hanagenka, amanea ozaminka nakre kuzmia avame zana erinege'za, ana nofi'ma hu'nesaza zana eme vakanegahie."},{"book":"Mani'zanti mofo nanekee","chapter":"27","verse":"14","text":"Mago ne'mo'ma nanterama'afima kezatino, so'egane huno'ma haniana, vahe'ma sifna aheankna hugahie."},{"book":"Mani'zanti mofo nanekee","chapter":"27","verse":"15","text":"Ke fra nehuno kema huvavama nehia a'mo'a, nomo trovari huvava hiankna nehie."},{"book":"Mani'zanti mofo nanekee","chapter":"27","verse":"16","text":"E'ina hu kna a'nema zamazeri ante fatgohu kema zamasamia zamo'a, zaho'ma azeriankna nehuno, masave fre'nea azanteti azerigeno arugraru vaziankna hugahie."},{"book":"Mani'zanti mofo nanekee","chapter":"27","verse":"17","text":"Aenireti'ma, aenima kane'agonama nehiankna huno, vahe'mo'a, vahe'mofo antahintahia azeri fatgo hugahie."},{"book":"Mani'zanti mofo nanekee","chapter":"27","verse":"18","text":"Fiki zafama kegava hanimo'a, raga'a tagino negahie. Hagi iza'o kva'amofoma kegava huntesimo'a, ra agi agra erigahie."},{"book":"Mani'zanti mofo nanekee","chapter":"27","verse":"19","text":"Timpima kvugosama kanankna huno, kavukava'ma hanazamo'a kagu'afima me'neaza eri ama nehie."},{"book":"Mani'zanti mofo nanekee","chapter":"27","verse":"20","text":"Fri vahe kuma'mo'ene, fri vahe'mo'za avi'ma notazankna huno, vahe'mofo zamavenesia zamo'a zamura nosie."},{"book":"Mani'zanti mofo nanekee","chapter":"27","verse":"21","text":"Koline, silvama azeri agruma hunakura, tusi'a tevefi kre'za negazanagi, vahe'mofoma reheno negeana ragima amizanteti reheno nege."},{"book":"Mani'zanti mofo nanekee","chapter":"27","verse":"22","text":"Neginagi vahe'mofona neginagi avu'ava atresiegura, havereti witima refuzafupeno hona'a hareankna hunka zmahegahananagi, ana neginagi zamavu'zamava'ma nehaza zampintira, zamazeri otregahane."},{"book":"Mani'zanti mofo nanekee","chapter":"27","verse":"23","text":"Memene, sipisipi afukamo'zama nemaniza nomaniza zamia rezaganenka ke so'e hunka negenka, kagu'areti hunka kegava huzamanto."},{"book":"Mani'zanti mofo nanekee","chapter":"27","verse":"24","text":"Na'ankure, fenozamo'a mevava osanigeno, ragima eri'zamo'a mago naga nofitera meno ovugahie."},{"book":"Mani'zanti mofo nanekee","chapter":"27","verse":"25","text":"Trazama akafri atresigeno'ma kasefa hagesigeno agonaregati trazana erinoma ufresigeno'a,"},{"book":"Mani'zanti mofo nanekee","chapter":"27","verse":"26","text":"sipisipi afu'mo'zane meme afu'mo'za nenesageno, sipisipi afumofona azoka'aretira kukena hatino nentanino, meme afura mopama mizasega'are zagorera atreno zagoa erigahie."},{"book":"Mani'zanti mofo nanekee","chapter":"27","verse":"27","text":"Hagi meme afumofo ami rima'a, rama'a me'nenkeno agrane noma'afima nemaniza naga'amo'zane nenesageno, kazokzo eri'za mofane'amo'za nesazama'anena megahie."}]}