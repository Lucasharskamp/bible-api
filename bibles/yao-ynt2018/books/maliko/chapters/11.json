{"data":[{"book":"Maliko","chapter":"11","verse":"1","text":"Paŵaliji nkuŵandichila ku Yelusalemu, ŵaiche mmisinda ja ku Besefage ni ku Besania, chiŵandi ni Chikwesya cha Miseituni. Pelepo Che Yesu ŵaatumile ŵakulijiganya ŵao ŵaŵili."},{"book":"Maliko","chapter":"11","verse":"2","text":"Ni ŵaasalile, “Njaule pansinda wauli mmbujo mwenu, pachinkajinjileje po chinkansimane mwanambunda jwanganakwelekwe ni mundu kose, ali ataŵikwe, nkangopole ni kunnyika nawo apano."},{"book":"Maliko","chapter":"11","verse":"3","text":"Ambusyaga mundu, ‘Ligongo chi nkutenda yeleyo?’ Mwasalile, ‘Ambuje akunsaka, ni chaachimmusya mwachitema pe.’ ”"},{"book":"Maliko","chapter":"11","verse":"4","text":"Nipele, ŵakulijiganya wo ŵajawile ni kunsimana mwanambunda ali ataŵikwe pachiŵandi ni nnango, muumbali mwa litala. Paŵangopolaga,"},{"book":"Maliko","chapter":"11","verse":"5","text":"ŵandu ŵampepe ŵaŵajimi pelepo ŵausisye, “Uli, mbona nkungopola mwanambunda jo?”"},{"book":"Maliko","chapter":"11","verse":"6","text":"Ŵakulijiganya ŵajanjile mpela iŵatite pakusalilwa ni Che Yesu, ni ŵandu ŵala ŵaalesile ajaule najo."},{"book":"Maliko","chapter":"11","verse":"7","text":"Ŵampelechele Che Yesu mwanambunda jula. Ŵatandiche iwalo yao pangongo wa mwanambunda jula, ni Che Yesu ŵatemi pachanya pakwe."},{"book":"Maliko","chapter":"11","verse":"8","text":"Ŵandu ŵajinji ŵatandiche iwalo yao mwitala, ni ŵane ŵatemenye nyambi sya mwana sya itela mmigunda ni kutandika mwitala kwa kwachimbichisya."},{"book":"Maliko","chapter":"11","verse":"9","text":"Nipele ŵandu ŵaŵalongolele ni ŵane ŵaŵakuyaga panyuma ŵanyanyisye achitiji, “Alapikwe Akunnungu! Akunnungu ampe upile jwelejo jwakwika mu liina lya Ambuje!"},{"book":"Maliko","chapter":"11","verse":"10","text":"Akunnungu aupe upile umwenye waukwika wa atati ŵetu Mwenye che Daudi. Ajinichilwe Akumanani!”"},{"book":"Maliko","chapter":"11","verse":"11","text":"Che Yesu wajinjile mmusi wa ku Yelusalemu, ni ŵapelengenye pa Nyuumba ja Akunnungu, ni ŵalolesyelolesye. Nambo pakuŵa jaliji ligulo, ŵajawile kunsinda wa ku Besania pamo ni ŵakulijiganya ŵao likumi ni ŵaŵili."},{"book":"Maliko","chapter":"11","verse":"12","text":"Malaŵi jakwe, paŵatyochelaga ku Besania, Che Yesu jakwete sala."},{"book":"Maliko","chapter":"11","verse":"13","text":"Nipele, ali kwakutalichila ŵachiweni chitela cha ntini chana masamba gamajinji. Ŵajawile kukuchilola, alole iŵaga chakombole kupata chisogosi chachili chose. Paŵaiche pachitela pala ŵachisimene masamba pe pangali chisogosi, ligongo nganikaŵa katema kakwe ka kusogola."},{"book":"Maliko","chapter":"11","verse":"14","text":"Pelepo Che Yesu ŵachisalile chitela chila, “Chitandile sambano ni kuendelechela, ngapagwa mundu juchalye sooni isogosi yenu!”"},{"book":"Maliko","chapter":"11","verse":"15","text":"Nipele paŵaiche ku Yelusalemu, Che Yesu ŵajinjile pa Nyuumba ja Akunnungu. Ni ŵatandite kwatopolela paasa, ŵandu ŵaŵaliji nkusumisya ni kusuma indu mwelemo. Ŵapikwile mesa sya ŵakutindanya mbiya ni itengu ya ŵandu ŵaŵasumisyaga nguunda."},{"book":"Maliko","chapter":"11","verse":"16","text":"Iyoyo, ŵakanyisye mundu jwalijose akajigala chachili chose kutyochela pa Nyuumba ja Akunnungu."},{"book":"Maliko","chapter":"11","verse":"17","text":"Nipele, ŵajiganyisye, “Mmalembelo ga Akunnungu, Akunnungu akuti, ‘Nyuumba jangu chijiŵilanjikwe nyuumba ja kupopelela kwa ŵandu wose ŵa pachilambo!’ Nambo ŵanyamwe njitesile jiŵe mbugu ja kulisisila ŵa wiyi!”"},{"book":"Maliko","chapter":"11","verse":"18","text":"Achakulu ŵambopesi ni ŵakwiganya Malajisyo paŵapilikene yelei, ŵatandite kusosa litala lya kwaulaga Che Yesu. Nambo ŵanjogwepe, ligongo ŵandu ŵajinji ŵaliji nkusimonga wiganye wakwe."},{"book":"Maliko","chapter":"11","verse":"19","text":"Pakwaswele, Che Yesu ni ŵakulijiganya ŵao ŵakopweche musi wo."},{"book":"Maliko","chapter":"11","verse":"20","text":"Kundaŵi jakwe, paŵapitaga ŵachiweni chitela cha ntini chila chili chijumwile koo, kutandilila mmichiga mpaka ku nyambi."},{"book":"Maliko","chapter":"11","verse":"21","text":"Che Petulo ŵagakumbuchile agala gaŵaŵechete Che Yesu, ni ŵansalile, “Jwakwiganya, nnole! Chitela cha ntini chimwalwesisye chila chijumwile!”"},{"book":"Maliko","chapter":"11","verse":"22","text":"Che Yesu ŵaasalile, “Mwakulupilile Akunnungu."},{"book":"Maliko","chapter":"11","verse":"23","text":"Isyene ngunsalila, mundu achichisalilaga chitumbi chi, ‘Ntupuche nkaliponye mbahali,’ pangakola lipamba mu ntima mwakwe ni akulupililaga kuti chaŵechete cho chichitendekwe, chichitendekwe kukwakwe."},{"book":"Maliko","chapter":"11","verse":"24","text":"Kwa ligongo lyo ngunsalila, pankupopela ni kuŵenda chindu, nkulupilile kuti nkuchipochela, nombecho chichiŵe chenu."},{"book":"Maliko","chapter":"11","verse":"25","text":"Pankupopela, iŵaga kwana mundu jwanneŵele, mwalechelesye yangalumbana yantendele, kuti Atati ŵenu ŵa kwinani annechelesye sambi syenu."},{"book":"Maliko","chapter":"11","verse":"26","text":"Nambo iŵaga ngumwalechelesya ŵane sambi syao, Atati ŵenu ŵa kwinani nombe ngannechelesya sambi syenu.”"},{"book":"Maliko","chapter":"11","verse":"27","text":"Nipele ŵaiche sooni ku Yelusalemu. Che Yesu paŵaliji nkwendajenda pa Nyuumba ja Akunnungu, achakulu ŵambopesi ni ŵakwiganya Malajisyo ni achachekulu ŵajaulile,"},{"book":"Maliko","chapter":"11","verse":"28","text":"ni ŵausisye, “Ana nkugatendekanya gelega kwa ulamusi wa acheni? Ŵaani ŵampele ulamusi wa kuitendekanya yeleyi?”"},{"book":"Maliko","chapter":"11","verse":"29","text":"Che Yesu ŵajanjile, “None chinambusye liusyo limo. Iŵaga chimunyanje none chinansalile kwa ulamusi wa acheni nguitenda indu yi."},{"book":"Maliko","chapter":"11","verse":"30","text":"Musalile, ubatiso u che Yohana waumile kwinani, pane kwa ŵandu?”"},{"book":"Maliko","chapter":"11","verse":"31","text":"Ŵanyawo ŵatandite kuusyana jwine ni jwine achitiji, “Twajilaga, ‘Waumile kwinani’, chatuusye, ‘Kwachichi nganimwakulupilila che Yohana?’"},{"book":"Maliko","chapter":"11","verse":"32","text":"Ni twatiji, ‘Waumile kwa ŵandu,’ chiiŵe uli?” Ŵaujogwepe mpingo wa ŵandu, pakuŵa ŵandu wose ŵakulupilile kuti che Yohana ŵaliji jwakulondola jwa Akunnungu."},{"book":"Maliko","chapter":"11","verse":"33","text":"Nipele, ŵanjanjile Che Yesu, “Ngatukumanyilila.”"}]}