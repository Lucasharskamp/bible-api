{"data":[{"book":"مزامیر","chapter":"69","verse":"1","text":"خدایا، مرا از این طوفان مشکلات نجات ده!"},{"book":"مزامیر","chapter":"69","verse":"2","text":"در منجلاب فرو رفته‌ام و در زیر پایم جایی برای ایستادن نیست. به جاهای عمیق رسیده‌ام و سیلاب مرا پوشانده است."},{"book":"مزامیر","chapter":"69","verse":"3","text":"از بس می‌نالم خسته شده‌ام و گلویم خشک شده است. چشمانم آنقدر منتظر اقدام تو بوده‌اند که تار گشته‌اند."},{"book":"مزامیر","chapter":"69","verse":"4","text":"آنانی که بی‌سبب از من نفرت دارند از موهای سرم بیشترند. دشمنانم در مورد من دروغ می‌گویند، آنها از من قویترند و قصد کشتن مرا دارند. آنچه از دیگران ندزدیده‌ام، از من می‌خواهند برگردانم."},{"book":"مزامیر","chapter":"69","verse":"5","text":"ای خدا، تو حماقت مرا می‌دانی و گناهانم از نظر تو پنهان نیست."},{"book":"مزامیر","chapter":"69","verse":"6","text":"ای خداوند لشکرهای آسمان، مگذار آنانی که به تو امیدوار هستند و انتظار تو را می‌کشند، به سبب من شرمنده شوند. ای خدای اسرائیل، مگذار مایهٔ رسوایی دوستدارانت شوم."},{"book":"مزامیر","chapter":"69","verse":"7","text":"من به خاطر توست که اینچنین مورد سرزنش واقع شده و رسوا گشته‌ام."},{"book":"مزامیر","chapter":"69","verse":"8","text":"نزد برادران خود غریب هستم و در خانوادهٔ خود بیگانه محسوب می‌شوم."},{"book":"مزامیر","chapter":"69","verse":"9","text":"اشتیاقی که برای خانۀ تو دارم، مثل آتش در من زبانه می‌کشد، و توهینهای اهانت‌کنندگانِ تو بر من افتاده است."},{"book":"مزامیر","chapter":"69","verse":"10","text":"هنگامی که با روزه و اشک در حضور تو خود را فروتن می‌سازم، آنها مرا سرزنش می‌کنند."},{"book":"مزامیر","chapter":"69","verse":"11","text":"وقتی برای توبه و ندامت پلاس در بر می‌کنم، آنها مسخره‌ام می‌کنند."},{"book":"مزامیر","chapter":"69","verse":"12","text":"مردم کوچه و بازار پشت سرم حرف می‌زنند و میگساران برای من آواز می‌خوانند."},{"book":"مزامیر","chapter":"69","verse":"13","text":"اما من، ای خداوند، نزد تو دعا می‌کنم. ای خدا، تو در وقت مناسب به من جواب ده، به سبب محبت عظیمت دعای مرا مستجاب فرما و مطابق وعدهٔ خود مرا نجات ده."},{"book":"مزامیر","chapter":"69","verse":"14","text":"مرا از میان سیل و طوفان برهان تا غرق نشوم. مرا از دست دشمنانم نجات ده."},{"book":"مزامیر","chapter":"69","verse":"15","text":"مگذار سیلاب مرا بپوشاند و در اعماق آبها غرق شوم."},{"book":"مزامیر","chapter":"69","verse":"16","text":"ای خداوند، دعای مرا مستجاب فرما، زیرا محبت تو شگفت‌انگیز است. از من مراقبت فرما، زیرا رحمت تو بیکران است."},{"book":"مزامیر","chapter":"69","verse":"17","text":"روی خود را از من برمگردان، زیرا در سختی و زحمت هستم. دعای مرا زود جواب ده."},{"book":"مزامیر","chapter":"69","verse":"18","text":"نزد من بیا و بهای آزادیم را بپرداز و مرا از دست دشمن رها کن."},{"book":"مزامیر","chapter":"69","verse":"19","text":"می‌دانی چگونه مورد سرزنش و اهانت قرار گرفته و رسوا شده‌ام؛ تو همهٔ دشمنانم را می‌بینی."},{"book":"مزامیر","chapter":"69","verse":"20","text":"طعنه و سرزنش مردم دل مرا شکسته است و سخت بیمار شده‌ام. منتظر بودم کسی با من همدردی کند، ولی شخص دلسوزی یافت نشد. به جستجوی افرادی پرداختم که مرا دلداری دهند، اما کسی را نیافتم."},{"book":"مزامیر","chapter":"69","verse":"21","text":"به جای خوراک، به من زرداب دادند و به جای آب، سرکه نوشاندند."},{"book":"مزامیر","chapter":"69","verse":"22","text":"بگذار سفرۀ رنگینی که جلویشان پهن است، دامی شود و آرامش و صفایشان، تله باشد."},{"book":"مزامیر","chapter":"69","verse":"23","text":"چشمانشان کور شود تا نتوانند ببینند، و کمرهایشان همیشه بلرزد!"},{"book":"مزامیر","chapter":"69","verse":"24","text":"خشم خود را بر سرشان بریز و با آتش غضبت آنها را بسوزان!"},{"book":"مزامیر","chapter":"69","verse":"25","text":"ای کاش خانه‌هایشان خراب گردد و کسی در خیمه‌هایشان ساکن نشود."},{"book":"مزامیر","chapter":"69","verse":"26","text":"زیرا به کسی که تو تنبیه کرده‌ای آزار می‌رسانند و از رنجهای آنانی که تو مجروحشان ساخته‌ای سخن می‌گویند."},{"book":"مزامیر","chapter":"69","verse":"27","text":"گناهانشان را یک به یک در نظر بگیر و مگذار نجات تو شامل حالشان شود."},{"book":"مزامیر","chapter":"69","verse":"28","text":"نامشان را از دفتر حیات خود پاک کن و مگذار جزو قوم تو محسوب شوند."},{"book":"مزامیر","chapter":"69","verse":"29","text":"اما من مصیبت‌زده و دردمند هستم. ای خدا، مرا نجات ده و سرافراز فرما."},{"book":"مزامیر","chapter":"69","verse":"30","text":"با سرود نام خدا را ستایش خواهم نمود و با دعای شکرگزاری عظمت او را خواهم ستود."},{"book":"مزامیر","chapter":"69","verse":"31","text":"خداوند چنین پرستشی را بیش از قربانی حیوانات می‌پسندد."},{"book":"مزامیر","chapter":"69","verse":"32","text":"اشخاص فروتن که طالب خدا هستند وقتی ببینند او به فکر ایشان است شاد و امیدوار خواهند شد."},{"book":"مزامیر","chapter":"69","verse":"33","text":"خداوند دعای نیازمندان را مستجاب می‌نماید و عزیزان خود را در زندان و اسارت فراموش نمی‌کند."},{"book":"مزامیر","chapter":"69","verse":"34","text":"ای آسمان و زمین، خدا را ستایش کنید! ای دریاها و ای موجودات دریایی، خدا را بستایید!"},{"book":"مزامیر","chapter":"69","verse":"35","text":"خدا اورشلیم را نجات خواهد داد و شهرهای یهودا را دوباره بنا خواهد نمود تا قوم برگزیده‌اش در سرزمین موعود سکونت نمایند و آن را به تصرف خود درآورند."},{"book":"مزامیر","chapter":"69","verse":"36","text":"فرزندان بندگانش وارث سرزمین موعود خواهند شد و آنانی که خدا را دوست می‌دارند، در آن ساکن خواهند شد."}]}