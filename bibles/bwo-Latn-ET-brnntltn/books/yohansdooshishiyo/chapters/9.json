{"data":[{"book":"Yohans Dooshishiyo","chapter":"9","verse":"1","text":"Iyesus werindon b́beshefere ááw dog wotat shuwetso b́ bek'i."},{"book":"Yohans Dooshishiyo","chapter":"9","verse":"2","text":"B́danifwots Iyesussh, «Danifono! ashaan dog wotat b́shuwe kon morroneya? B́ took morroneyamo bín shuutswots morroneya?»"},{"book":"Yohans Dooshishiyo","chapter":"9","verse":"3","text":"Iyesuswere hank'o ett bíaaniy, «Ashaan ááwu dogo wotat b́ shuuwe b́ morron wee bínshutswots morratse tuutsonaliye, ernmó Ik'o fino bíatse b́ be'eyishee."},{"book":"Yohans Dooshishiyo","chapter":"9","verse":"4","text":"Taan woshtso fino aawon fino taash geyife, asho konwor fin b́ falraw t'úwo weetwe."},{"book":"Yohans Dooshishiyo","chapter":"9","verse":"5","text":"9:5 Mat. 5:14; Yoh. 8:12  Datsuatse t beyor taa datsush bsháán taane.»"},{"book":"Yohans Dooshishiyo","chapter":"9","verse":"6","text":"Man b́ keewiyakon datsats tuf ett s'údt b́ s'údon shaawo b́ baad'i, tok'mannowere dogo aawats futt,"},{"book":"Yohans Dooshishiyo","chapter":"9","verse":"7","text":"«Amr Selihom aats kakots mashowe» bí et. (Selihom «wosheka» eta.) Mann ashman amt mashdek't s'iilfere aanat b́weyi."},{"book":"Yohans Dooshishiyo","chapter":"9","verse":"8","text":"B́ giyuwotsnat bali b́ k'onfere bín bek't teshts ashuwots, «Ashaan andi bede'e k'onfoniyosha?» boeti."},{"book":"Yohans Dooshishiyo","chapter":"9","verse":"9","text":"Ik ikwots, «Ee, ún bííne!» bo et, «K'oshwotswere bína bíari bako bínaliye!» boet. Bímó «Taane únni!» bí et."},{"book":"Yohans Dooshishiyo","chapter":"9","verse":"10","text":"Ash ashuwotswere «Beree, aak'altniya ni'aawwots bok'esheyi?» boeti."},{"book":"Yohans Dooshishiyo","chapter":"9","verse":"11","text":"Bíwere «Iyesusi eteef asho took'o bad'idek't tiááwats futt ‹Selihom maants amr mashowe› bíet, taawere amaat mashdek'at bek'o tfali» ett bíaaniy."},{"book":"Yohans Dooshishiyo","chapter":"9","verse":"12","text":"Bowere, «Ash man and aawoke b́ fa'oni?» boet. Bíwere, «Aawoke b́ beyirwok'o danatse» bí et."},{"book":"Yohans Dooshishiyo","chapter":"9","verse":"13","text":"Maniyehak ash ashuwots doogteshts asho ferisawino etef wotsok dek't boami."},{"book":"Yohans Dooshishiyo","chapter":"9","verse":"14","text":"Iyesus took'o bad'idek't ashman ááwwots bok'eshetwok'o b́ k'altso sanbati aawotsa b́tesh."},{"book":"Yohans Dooshishiyo","chapter":"9","verse":"15","text":"Ferisawino etfwots, «Aawuk'oneya bek'o nfali!» ett ashman aani boaati. Bíwere «Tiááwwotsats t'ok'o b́ geere mashtdek', maniyere hako bek'o tfali» bí et."},{"book":"Yohans Dooshishiyo","chapter":"9","verse":"16","text":"Manoor ferisawino etefuwotsitse ik ikuwots, «Ashaan sanbato b́ mangirawotse Ik'okikaliye» bo et. K'atswotswere Beree, «Morretsk wotts asho adits keewanotsi awuk'o k'alrniya fino b́faliti?» bo et. Manatse tuutson bodagotse bo keewo k'osha k'oshewo b́woti."},{"book":"Yohans Dooshishiyo","chapter":"9","verse":"17","text":"Mann ááw dog wotat teshts ashmansh, «Ni ááwo taash shanire nietiru ashman jango eege nieteti?» ett aaniy gitlo boaati. Bíwere «Nebiyiye!» bíet."},{"book":"Yohans Dooshishiyo","chapter":"9","verse":"18","text":"Ashaan dog wotat b́ teshtsok'onat ilomo bí ááwo aawk'on b́ k'eshetsok'o b́indnat nihon s'eegdek't boatfetso ayhudi naashuwots amaneratsno b́ tesh."},{"book":"Yohans Dooshishiyo","chapter":"9","verse":"19","text":"Mann b́ nihonat indunsh, «Dog wotat shuwere it etts it na'o hanneya? Eshe and awuk'o k'altniya bek'o b́fali?» ett bonboaati."},{"book":"Yohans Dooshishiyo","chapter":"9","verse":"20","text":"B́ nihnat indún hank'o ett boaaniy, «Ashaan no naayi b́wotonat dog wotat b́shuwewo danfone,"},{"book":"Yohans Dooshishiyo","chapter":"9","verse":"21","text":"Ernmó and awuk'on b́ bek'iruwok'onat bíááwwotsi kon bísh b́k'eshtsok'o danatsone, bín aatwere, bí ash een b́wottsotse bí b́ jangosh keewo falitwe.»"},{"book":"Yohans Dooshishiyo","chapter":"9","verse":"22","text":"B́ nihnat indn han boetuwere Iyesussh «Krstosiye» eteet asho b́beyal ayhudi naashuwots Ik' mootse kishosh ik wotdek't boteshtsotse boon boshattsosha b́ tesh."},{"book":"Yohans Dooshishiyo","chapter":"9","verse":"23","text":"Mansh bínshutswots, «Bihe ash eene, bín aatwere» boet."},{"book":"Yohans Dooshishiyo","chapter":"9","verse":"24","text":"Maantse tuutson ááw dog teshts ashman aaniy s'eegdek't, «Nee ariko keewr Ik'o mangiwe, ashaan morretsk b́woto no danfone» boet."},{"book":"Yohans Dooshishiyo","chapter":"9","verse":"25","text":"Aawu dog teshts ashmanwere, «Bi morretsk b́woto taa danatse, s'uz ik keewo danfee, manwere taa dogo tteshtsok'onat and bek'o tfaltsok'one» ett bíaaniy."},{"book":"Yohans Dooshishiyo","chapter":"9","verse":"26","text":"Bowere, «Neesh ege b́ k'ali? Ni ááwonowere awuk'o k'altniya b́ kashiyi?» bo eti."},{"book":"Yohans Dooshishiyo","chapter":"9","verse":"27","text":"Biwere, «Shinowere keewere itmó k'ebo geratste, eshe eegoshe aani ando k'ebo it geyiri? It b́ danifwotsi woto geefteya?» bíet."},{"book":"Yohans Dooshishiyo","chapter":"9","verse":"28","text":"Bowere hank'o ett bín boc'ashi, «Iyesus danifo neena, nohe Muse danifwots noone,"},{"book":"Yohans Dooshishiyo","chapter":"9","verse":"29","text":"Musenton Ik'o b́keewetsok'o danfone, ashaahanmo ewukik b́wottsok'o danatsone.»"},{"book":"Yohans Dooshishiyo","chapter":"9","verse":"30","text":"Ashmanmo hank'o et boosh bíaaniy, «Ashaan awokik b́ woto it daro adike! ernmó tiaawwotsi shanitso bíne."},{"book":"Yohans Dooshishiyo","chapter":"9","verse":"31","text":"Morretswots keewo Ik'o b́ k'ewawok'o daneke, ernmó Ik'o mangifonat bshunts fino k'aliru asho b beyalr bín Ik'o shishfe."},{"book":"Yohans Dooshishiyo","chapter":"9","verse":"32","text":"Aawu dog wotat shuwets asho ááwo k'eshetso fa'ee etefere datsan bíazeron shish danerake."},{"book":"Yohans Dooshishiyo","chapter":"9","verse":"33","text":"Ashaan Ik'okik woto b́k'zink'e eegor k'alosh falrawunk'e b́teshi.»"},{"book":"Yohans Dooshishiyo","chapter":"9","verse":"34","text":"Bowere, «N keew jamo morron s'enat shuwetsono! Nee noon daniysheya?» ett ayhudiwots Ik' k'oni mootse kishbok'ri."},{"book":"Yohans Dooshishiyo","chapter":"9","verse":"35","text":"Ashman ayhudiwots Ik' k'oni mootse kish bok'rtsok'o Iyesus shish b́k'r, bin b́datstsok'onowere, «Ash na'on amanituwiya?» bíet."},{"book":"Yohans Dooshishiyo","chapter":"9","verse":"36","text":"Bíwere, «Doonzono! bín ti amanish kone bi?» bíet."},{"book":"Yohans Dooshishiyo","chapter":"9","verse":"37","text":"Iyesus, «Bín bek'rne, and neenton keeweyirwonwere bíne» bíet."},{"book":"Yohans Dooshishiyo","chapter":"9","verse":"38","text":"Bíwere, «Doonzono! amanitwe» ett bísh b́sagadi."},{"book":"Yohans Dooshishiyo","chapter":"9","verse":"39","text":"Iyesuswere, «Be'aawwots bobek'etwok'o, bek'irwotswere bodogetwok'o taa datsanats angshosh waaree» bíet."},{"book":"Yohans Dooshishiyo","chapter":"9","verse":"40","text":"Manoor Iyesus ganoke fa'a ferisawino eteefwots «Eshe noowere ááw dognona eteya?» boeti."},{"book":"Yohans Dooshishiyo","chapter":"9","verse":"41","text":"Iyesuswere, «Aaw dog it wotink'e morro it ats woterawnk'e, andmo bek'irwone it etirwotse morretswotsi wotarr ooritute» bí eti."}]}