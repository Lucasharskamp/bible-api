{"data":[{"book":"Lúkas","chapter":"11","verse":"1","text":"Eitt sinn er Jesús hafði verið í einrúmi á bæn, kom einn lærisveinanna til hans og sagði: „Drottinn, kenndu okkur að biðja eins og Jóhannes kenndi sínum lærisveinum."},{"book":"Lúkas","chapter":"11","verse":"2","text":"Þá kenndi hann þeim þessa bæn: „Faðir, helgist þitt nafn, komi þitt ríki."},{"book":"Lúkas","chapter":"11","verse":"3","text":"Gefðu okkur það sem við þörfnumst frá degi til dags."},{"book":"Lúkas","chapter":"11","verse":"4","text":"Fyrirgefðu okkur syndir okkar, eins og við fyrirgefum þeim sem syndga gegn okkur, og lát okkur ekki verða fyrir freistingu.“"},{"book":"Lúkas","chapter":"11","verse":"5-6","text":"Hann hélt áfram að fræða þá um bænina og sagði: „Gerum ráð fyrir að einhver ykkar fari til vinar síns um miðja nótt, veki hann og segi: „Lánaðu mér þrjú brauð, því að vinur minn var að koma í heimsókn og ég á ekki nokkurn matarbita handa honum.“"},{"book":"Lúkas","chapter":"11","verse":"7","text":"Þá mundi hinn kalla á móti úr rúminu: „Æ, vertu nú ekki að ónáða mig. Það er búið að læsa húsinu og allir eru löngu háttaðir. Ég nenni ekki að fara á fætur um miðja nótt vegna þessara smámuna.“"},{"book":"Lúkas","chapter":"11","verse":"8","text":"Ég segi: Ef haldið er áfram að nauða nógu lengi, þá fer hann að lokum fram úr og lánar vini sínum allt sem hann þarf; ekki af greiðasemi, heldur vegna þess að hinn gefst ekki upp."},{"book":"Lúkas","chapter":"11","verse":"9","text":"Þannig er það með bænina. Biðjið og þið munuð öðlast. Leitið og þið munuð finna. Knýið á og þá mun verða lokið upp."},{"book":"Lúkas","chapter":"11","verse":"10","text":"Hver sá sem biður, mun öðlast, sá finnur er leitar og fyrir þeim mun opnað, sem á knýr."},{"book":"Lúkas","chapter":"11","verse":"11","text":"Þið feður, gefið þið drengnum ykkar stein ef hann biður um fisk?"},{"book":"Lúkas","chapter":"11","verse":"12","text":"Og biðji hann um egg, gefið þið honum þá sporðdreka? Nei, auðvitað ekki!"},{"book":"Lúkas","chapter":"11","verse":"13","text":"Fyrst þið syndugir menn gefið börnum ykkar góðar gjafir, þá er víst að faðirinn á himnum gefur þeim heilagan anda sem biðja um hann.“"},{"book":"Lúkas","chapter":"11","verse":"14","text":"Jesús rak illan anda út af mállausum manni og fékk hann þá málið. Mannfjöldinn varð undrandi,"},{"book":"Lúkas","chapter":"11","verse":"15","text":"en sumir sögðu: „Það er ekkert skrýtið þótt hann geti rekið út illa anda, því hann fær kraft sinn frá Satan, konungi illu andanna.“"},{"book":"Lúkas","chapter":"11","verse":"16","text":"Aðrir báðu hann um tákn á himni, til að sanna að hann væri Kristur."},{"book":"Lúkas","chapter":"11","verse":"17","text":"Jesús vissi hvað þeir hugsuðu og sagði: „Það ríki sem logar í borgarastyrjöld fær ekki staðist, og sama er að segja um heimili þar sem hver höndin er upp á móti annarri."},{"book":"Lúkas","chapter":"11","verse":"18","text":"Sé það satt sem þið segið að Satan berjist gegn sjálfum sér, með því að gefa mér vald til að reka út hans eigin illu anda, hvernig fær þá ríki hans staðist?"},{"book":"Lúkas","chapter":"11","verse":"19","text":"Og hvað um fylgjendur ykkar, ef ég starfa í krafti Satans? Þeir reka út illa anda! Er það þá sönnun þess að Satan sé í þeim? Spyrjið þessa menn hvort þið hafið á réttu að standa!"},{"book":"Lúkas","chapter":"11","verse":"20","text":"En ef ég rek út illa anda með krafti Guðs, þá er það staðfesting þess að guðsríki sé komið."},{"book":"Lúkas","chapter":"11","verse":"21","text":"Þegar sterkur maður ver hús sitt alvopnaður, þá er það ekki í hættu"},{"book":"Lúkas","chapter":"11","verse":"22","text":"– ekki fyrr en einhver sterkari gerir árás, yfirbugar hann og afvopnar, og tekur eigur hans."},{"book":"Lúkas","chapter":"11","verse":"23","text":"Sá sem ekki er með mér, er á móti mér. Sá sem ekki vinnur mér gagn, veldur mér tjóni."},{"book":"Lúkas","chapter":"11","verse":"24","text":"Þegar illur andi er rekinn út úr manni, fer hann út í eyðimörkina og leitar þar hvíldar. Finni hann enga hvíld, leitar hann að manninum sem hann var í"},{"book":"Lúkas","chapter":"11","verse":"25","text":"og finnur hann opinn og andvaralausan."},{"book":"Lúkas","chapter":"11","verse":"26","text":"Þá fer hann og sækir sjö aðra anda ennþá verri og þeir fara allir í manninn, sem verður því mun verr settur en áður.“"},{"book":"Lúkas","chapter":"11","verse":"27","text":"Meðan Jesús var að tala, hrópaði kona ein í mannfjöldanum: „Guð blessi móður þína, sem bar þig og nærði.“"},{"book":"Lúkas","chapter":"11","verse":"28","text":"„Já,“ svaraði hann, „en enn meiri blessun hljóta þeir sem heyra orð Guðs og fara eftir því.“"},{"book":"Lúkas","chapter":"11","verse":"29-30","text":"Fólkið hélt áfram að streyma að honum og þá sagði hann því þessa líkingu. „Við lifum á vondum tímum og fólkið er vont. Það biður stöðugt um tákn á himnum (til sönnunar því að ég sé Kristur) en eina táknið sem það fær er Jónasartáknið. Fólkið í Niníve áleit reynslu Jónasar sönnun þess að Guð hefði sent hann. Á sama hátt verður það sem gerist með mig, tákn þess að Guð hafi sent mig til ykkar."},{"book":"Lúkas","chapter":"11","verse":"31","text":"Drottningin af Saba mun rísa upp á dómsdegi, benda á þessa kynslóð og dæma hana seka. Hún lagði á sig langt og erfitt ferðalag til að hlusta á visku Salómons og hér er sá sem er æðri Salómon."},{"book":"Lúkas","chapter":"11","verse":"32","text":"Íbúar Niníve munu einnig rísa upp og fordæma þessa þjóð, því þeir gerðu iðrun við predikun Jónasar, og þótt hér sé sá sem er miklu æðri Jónasi, vill þessi þjóð ekki hlusta."},{"book":"Lúkas","chapter":"11","verse":"33","text":"Hver kveikir á lampa og felur hann síðan niðri í kjallara? Enginn! Lampinn er settur á lampastæðið, svo að hann lýsi öllum sem inn koma."},{"book":"Lúkas","chapter":"11","verse":"34","text":"Augu þín lýsa upp þinn innri mann. Sé auga þitt heilbrigt, þá hleypir það birtu inn í sál þína. Auga sem brennur af fýsn, lokar ljósið úti og steypir þér í myrkur."},{"book":"Lúkas","chapter":"11","verse":"35","text":"Gættu þess að ljósið sé ekki lokað úti."},{"book":"Lúkas","chapter":"11","verse":"36","text":"Ef þinn innri maður er baðaður ljósi og hvergi ber skugga á, þá ljómar andlit þitt.“"},{"book":"Lúkas","chapter":"11","verse":"37-38","text":"Þegar Jesús hafði lokið máli sínu, bauð einn af faríseunum honum heim til sín í mat. Þegar Jesús var kominn inn til hans, settist hann strax að matnum, án þess að þvo sér fyrst eins og venja var hjá Gyðingum. Faríseinn varð undrandi."},{"book":"Lúkas","chapter":"11","verse":"39","text":"Jesús sagði þá við hann: „Þið farísear þvoið það sem út snýr, en að innan eruð þið enn óhreinir – fullir illsku og girndar!"},{"book":"Lúkas","chapter":"11","verse":"40","text":"Þið farið heimskulega að ráði ykkar! Var hið innra ekki eins vel af Guði gert og hið ytra eða hvað?"},{"book":"Lúkas","chapter":"11","verse":"41","text":"Göfuglyndi er besta sönnun þess að inni fyrir búi hreint hugarfar."},{"book":"Lúkas","chapter":"11","verse":"42","text":"Ég ávíta ykkur, farísear! Þið gætið þess að gjalda tíund og það jafnvel af hverju smáatriði, en gleymið svo öllu réttlæti og kærleika til Guðs. Það er rétt að gjalda tíund en hitt skuluð þið ekki vanrækja."},{"book":"Lúkas","chapter":"11","verse":"43","text":"Vei ykkur, farísear! Þið sækist eftir heiðurssætum í samkomuhúsum og virðingu fólksins á götunum."},{"book":"Lúkas","chapter":"11","verse":"44","text":"Ykkar bíður hræðilegur dómur. Þið eruð eins og grónar grafir sem fólk gengur yfir, grunlaust um alla rotnunina fyrir neðan."},{"book":"Lúkas","chapter":"11","verse":"45","text":"„Herra,“ sagði lögfræðingur sem sat rétt hjá honum, „þú lítilsvirðir einnig starf mitt með þessum orðum.“"},{"book":"Lúkas","chapter":"11","verse":"46","text":"„Já,“ sagði Jesús, „ekki eruð þið betri! Þið leggið óbærilegar byrðar á fólk með trúar- og siðferðiskröfum ykkar – kröfum sem ykkur sjálfum dytti aldrei í hug að hlýða."},{"book":"Lúkas","chapter":"11","verse":"47","text":"Vei ykkur! Þið eruð ekki betri en forfeður ykkar, sem drápu spámennina."},{"book":"Lúkas","chapter":"11","verse":"48","text":"Þið leggið blessun yfir verk forfeðra ykkar með því að prýða legstaði spámannanna, sem þeir myrtu."},{"book":"Lúkas","chapter":"11","verse":"49","text":"Guð segir um ykkur: „Ég mun senda til ykkar spámenn og postula, suma þeirra munuð þið drepa en ofsækja hina.“"},{"book":"Lúkas","chapter":"11","verse":"50","text":"Þið sem nú lifið, berið ábyrgðina á morðunum sem framin hafa verið á þjónum Guðs frá upphafi."},{"book":"Lúkas","chapter":"11","verse":"51","text":"Frá morðinu á Abel til morðsins á Sakaría, sem drepinn var milli altarisins og musterisins. Já, ákærunni verður áreiðanlega beint gegn ykkur."},{"book":"Lúkas","chapter":"11","verse":"52","text":"Vei ykkur, lögvitringar! Þið felið sannleikann fyrir fólkinu. Sjálfir viljið þið ekki beygja ykkur fyrir honum og síðan hindrið þið aðra í að treysta Guði.“"},{"book":"Lúkas","chapter":"11","verse":"53-54","text":"Þegar Jesús hafði lokið máli sínu gekk hann út, en eftir stóðu farísearnir og lögvitringarnir, æfir af reiði. Upp frá þessu voru þeir sífellt að leggja fyrir hann spurningar í þeim tilgangi að fá hann til að segja eitthvað, sem hægt væri að handtaka hann fyrir."}]}