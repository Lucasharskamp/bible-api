{"data":[{"book":"Zekaria","chapter":"8","verse":"1","text":"Shoko raJehovha Wamasimba Ose rakasvikazve kwandiri richiti:"},{"book":"Zekaria","chapter":"8","verse":"2","text":"Zvanzi naJehovha Wamasimba Ose: “Ndine godo kwazvo pamusoro peZioni; ndiri kutsva negodo pamusoro paro.”"},{"book":"Zekaria","chapter":"8","verse":"3","text":"Zvanzi naJehovha: “Ndichadzokera kuZioni uye ndichagara muJerusarema. Ipapo Jerusarema richanzi Guta reZvokwadi, uye gomo raJehovha Wamasimba Ose richanzi Gomo Dzvene.”"},{"book":"Zekaria","chapter":"8","verse":"4","text":"Zvanzi naJehovha Wamasimba Ose: “Varume navakadzi vakwegura vachagarazve mumigwagwa yeJerusarema, mumwe nomumwe aine mudonzvo muruoko nokuda kwokukwegura kwake."},{"book":"Zekaria","chapter":"8","verse":"5","text":"Migwagwa yeguta ichazara navakomana navasikana vanotambamo.”"},{"book":"Zekaria","chapter":"8","verse":"6","text":"Zvanzi naJehovha Wamasimba Ose: “Zvingaita sezvinoshamisa kuna vakasara vavanhu ava panguva iyoyo, asi zvichaita sezvinoshamisa here kwandiri?” ndizvo zvinotaura Jehovha Wamasimba Ose."},{"book":"Zekaria","chapter":"8","verse":"7","text":"Zvanzi naJehovha Wamasimba Ose: “Ndichaponesa vanhu vangu kubva kunyika dzokumabvazuva nedzokumavirira."},{"book":"Zekaria","chapter":"8","verse":"8","text":"Ndichavadzosazve kuti vazogara muJerusarema; vachava vanhu vangu, uye ndichava akatendeka uye akarurama kwavari saMwari wavo.”"},{"book":"Zekaria","chapter":"8","verse":"9","text":"Zvanzi naJehovha Wamasimba Ose: “Imi munonzwa mashoko aya iye zvino, akataurwa navaprofita vaivapo nheyo dzemba yaJehovha Wamasimba Ose padzakateyiwa, maoko enyu ngaasimbe kuti temberi igovakwa."},{"book":"Zekaria","chapter":"8","verse":"10","text":"Nguva iyoyo isati yasvika kwakanga kusina munhu aishandira mubayiro kana chipfuwo. Hapana aienda kundoita basa rake norugare nokuda kwomuvengi wake, nokuti ndakanga ndarwisanisa munhu wose nomuvakidzani wake."},{"book":"Zekaria","chapter":"8","verse":"11","text":"Asi zvino handichazoitiri vanhu ava vakasara sezvandakaita pamazuva akare,” ndizvo zvinotaura Jehovha Wamasimba Ose."},{"book":"Zekaria","chapter":"8","verse":"12","text":"“Mbeu ichakura zvakanaka, muzambiringa uchabereka zvibereko zvawo, nyika ichabereka zvirimwa zvayo, uye matenga achaburutsa dova rawo. Ndichapa zvinhu zvose izvi senhaka kuna vakasara vavanhu ava."},{"book":"Zekaria","chapter":"8","verse":"13","text":"Sezvamaiva chinhu chakatukwa pakati pendudzi, imi Judha neIsraeri, saizvozvo ndichakuponesai, uye muchava chinhu chinoropafadza. Musatya, asi itai kuti maoko enyu asimbe.”"},{"book":"Zekaria","chapter":"8","verse":"14","text":"Zvanzi naJehovha Wamasimba Ose: “Sezvandakanga ndafunga kuuyisa njodzi pamusoro penyu, uye ndikasaitira madzibaba enyu tsitsi paakanditsamwisa,” ndizvo zvinotaura Jehovha Wamasimba Ose,"},{"book":"Zekaria","chapter":"8","verse":"15","text":"“saka zvino ndafunga kuita zvakanakazve kuJerusarema neJudha. Musatya."},{"book":"Zekaria","chapter":"8","verse":"16","text":"Izvi ndizvo zvinhu zvamunofanira kuita: Tauriranai chokwadi, uye tongai nezvokwadi uye nokururamisira mumatare enyu"},{"book":"Zekaria","chapter":"8","verse":"17","text":"usarongera muvakidzani wako zvakaipa, uye usafarira kupika nhema. Ndinovenga zvose izvi,” ndizvo zvinotaura Jehovha."},{"book":"Zekaria","chapter":"8","verse":"18","text":"Shoko raJehovha Wamasimba Ose rakasvikazve kwandiri richiti:"},{"book":"Zekaria","chapter":"8","verse":"19","text":"Zvanzi naJehovha Wamasimba Ose: “Kutsanya kwomwedzi wechina, wechishanu, wechinomwe nowegumi kuchava nguva dzomufaro nokupembera, nemitambo yomufaro kuna Judha. Naizvozvo mude zvokwadi norugare.”"},{"book":"Zekaria","chapter":"8","verse":"20","text":"Zvanzi naJehovha Wamasimba Ose: “Vanhu vazhinji navagari vomumaguta mazhinji vachauyazve,"},{"book":"Zekaria","chapter":"8","verse":"21","text":"uye vagari vomune rimwe guta vachaenda kune rimwe vachinoti, ‘Ngatiendei nokuchimbidza kundokumbira nyasha kuna Jehovha, nokutsvaka Jehovha Wamasimba Ose. Ini pachangu ndiri kuenda.’"},{"book":"Zekaria","chapter":"8","verse":"22","text":"Uye vanhu vazhinji nendudzi dzine simba vachauya kuJerusarema kuzotsvaka Jehovha Wamasimba Ose nokukumbira nyasha kwaari.”"},{"book":"Zekaria","chapter":"8","verse":"23","text":"Zvanzi naJehovha Wamasimba Ose: “Mumazuva iwayo varume gumi kubva kundimi dzose nendudzi dzose vachabatirira kwazvo pamupendero wenguo yomuJudha vachiti, ‘Ngatiendei tose, nokuti takanzwa kuti Mwari anewe.’ ”"}]}