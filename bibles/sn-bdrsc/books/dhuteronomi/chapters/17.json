{"data":[{"book":"Dhuteronomi","chapter":"17","verse":"1","text":"Musabayira Jehovha Mwari wenyu mombe kana gwai rine chakaipa pariri kana rakaremara, nokuti izvozvo zvinomunyangadza."},{"book":"Dhuteronomi","chapter":"17","verse":"2","text":"Kana pakati penyu mune rimwe ramaguta amuri kupiwa naJehovha pakawanikwa murume kana mukadzi achiita zvakaipa pamberi paJehovha Mwari wenyu, achiputsa sungano,"},{"book":"Dhuteronomi","chapter":"17","verse":"3","text":"uye akapesana nomurayiro wangu anamata vamwe vamwari, achivapfugamira kana kupfugamira zuva kana mwedzi kana nyeredzi dzokudenga,"},{"book":"Dhuteronomi","chapter":"17","verse":"4","text":"uye izvi zvaziviswa kwamuri, ipapo munofanira kunyatsozvibvunzisisa kwazvo. Kana chiri chokwadi uye zvanyatsoonekwa kuti chinhu ichi chinonyangadza chakaitwa muIsraeri,"},{"book":"Dhuteronomi","chapter":"17","verse":"5","text":"torai murume uyu kana mukadzi uyu akaita chinhu ichi chakaipa muende naye kusuo reguta renyu mugomutaka namabwe afe."},{"book":"Dhuteronomi","chapter":"17","verse":"6","text":"Nokupupura kwezvapupu zviviri kana zvitatu munhu achaurayiwa, asi hapana munhu anofanira kuurayiwa nokupupura kwechapupu chimwe chete."},{"book":"Dhuteronomi","chapter":"17","verse":"7","text":"Maoko ezvapupu ndiwo anofanira kutanga pakumuuraya, zvino pashure maoko avanhu vose. Munofanira kubvisa chakaipa pakati penyu."},{"book":"Dhuteronomi","chapter":"17","verse":"8","text":"Kana mhaka dzikauya kumatare enyu dzakanyanya kukuomerai kuti mutonge, dzingava dzokudeurwa kweropa, dzokuendesana kumatare kana dzokurwa, endai nadzo kunzvimbo iyo Jehovha Mwari wenyu achasarudza."},{"book":"Dhuteronomi","chapter":"17","verse":"9","text":"Endai kuvaprista, vanova vaRevhi uye kuvatongi vanenge vachitonga panguva iyoyo. Muvabvunze uye ivo vachakuudzai mutongo wakafanira."},{"book":"Dhuteronomi","chapter":"17","verse":"10","text":"Muite sezvavanenge vakutongerai panzvimbo ichasarudzwa naJehovha. Muchenjerere kuita zvose zvavanenge vakurayirai kuti muite."},{"book":"Dhuteronomi","chapter":"17","verse":"11","text":"Muite maererano nomurayiro wavanokudzidzisai uye nokutonga kwavanokuudzai. Hamufaniri kutsauka kubva pane zvavanokuudzai, kurudyi kana kuruboshwe."},{"book":"Dhuteronomi","chapter":"17","verse":"12","text":"Munhu anozvidza mutongi kana muprista anomira achishumira pamberi paJehovha Mwari wenyu anofanira kufa. Munofanira kubvisa chakaipa muIsraeri."},{"book":"Dhuteronomi","chapter":"17","verse":"13","text":"Vanhu vose vachazvinzwa uye vagotya, uye havazozvidzi zvakare."},{"book":"Dhuteronomi","chapter":"17","verse":"14","text":"Kana muchinge mapinda munyika yamuri kupiwa naJehovha Mwari wenyu uye kana muchinge maitora kuti ive yenyu, uye magara mairi, uye mukati, “Ngatizvigadzirei mambo sezvakaita ndudzi dzose dzakapoteredza,”"},{"book":"Dhuteronomi","chapter":"17","verse":"15","text":"chenjererai kuti mugadze mambo achasarudzwa naJehovha Mwari wenyu. Anofanira kubva pakati pehama dzenyu. Musazvigadzira mutorwa, uyo asiri hama yenyu muIsraeri."},{"book":"Dhuteronomi","chapter":"17","verse":"16","text":"Mambo haafaniri kuva namabhiza akawanda kana kuita kuti vanhu vadzokere kuIjipiti kundotora mamwe, nokuti Jehovha akutaurirai kuti, “Hamufaniri kudzoka nenzira iyoyo zvakare.”"},{"book":"Dhuteronomi","chapter":"17","verse":"17","text":"Haafaniri kutora madzimai akawanda, nokuti mwoyo wake ungazotsauswa. Haafaniri kuunganidza sirivha negoridhe zvakawanda."},{"book":"Dhuteronomi","chapter":"17","verse":"18","text":"Kana achinge agara pachigaro chake choushe, anofanira kuzvinyorera bhuku romurayiro uyu, achitora kubva mumirayiro yavaprista vanova vaRevhi."},{"book":"Dhuteronomi","chapter":"17","verse":"19","text":"Anofanira kugara naro uye anofanira kuriverenga mazuva ose oupenyu hwake kuitira kuti adzidze kutya Jehovha Mwari wake uye agochenjerera kutevera mashoko ose omurayiro uyu nemitemo iyi."},{"book":"Dhuteronomi","chapter":"17","verse":"20","text":"Uye haafaniri kuzviona seari nani kupfuura hama dzake agotsauka kubva pamurayiro kurudyi kana kuruboshwe. Ipapo iye nezvizvarwa zvake achagara nguva huru paushe hwake muIsraeri."}]}