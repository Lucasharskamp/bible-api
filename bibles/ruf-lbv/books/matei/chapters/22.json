{"data":[{"book":"Matei","chapter":"22","verse":"1","text":"Yesu kawalongela keli iwanu kwa imbuli."},{"book":"Matei","chapter":"22","verse":"2","text":"“Undewa we Imulungu weghala ne Imndewa iyamtendele mwanaghe chihungo cha ukukwela."},{"book":"Matei","chapter":"22","verse":"3","text":"Kawatuma iwatumwa wake wawalongele awala iwakemighwe watse kune chihungo, lekeni walema ukutsa."},{"book":"Matei","chapter":"22","verse":"4","text":"Kuya kawatuma iwatumwa wangi, kalonga, ‘Muwalongele pfino awala iwakemighwe kune chihungo, nyambika ipfijo. Wang'ombe wangu iwanenehe wachinjighwa, na chila chinu chaghoya. Mtse kuchihungo.’"},{"book":"Matei","chapter":"22","verse":"5","text":"Lekeni iwanu awo ng'awalangitse bae, woka, yumwe kune mghunda wake na yungi kune sang'ano tsake."},{"book":"Matei","chapter":"22","verse":"6","text":"Nawo iwanu iwakalile wawaghogha iwatumwa wake, wawatendela pfihile na wawakoma."},{"book":"Matei","chapter":"22","verse":"7","text":"Imndewa ayo tsakona maya. Apfo kawatuma asikali wake wawakome awala iwawakomile iwatumwa wake, na wailakatsa isi yawo."},{"book":"Matei","chapter":"22","verse":"8","text":"Kuya kawakema iwatumwa wake kawalongela, chihungo cha ukukwela ma cha tiyali, lekeni awala iwakemighwe watse kune ichihungo ng'awatsile bae."},{"book":"Matei","chapter":"22","verse":"9","text":"Apfo, mghende kunzila, ako wowose wamuwona muwakeme watse kune ichihungo."},{"book":"Matei","chapter":"22","verse":"10","text":"Iwatumwa wala woka, waghenda mne tsinzila wawaghala wanu wose yawawonile, iwehile na iwanoghile, na chihungo tsachimema iwahenza."},{"book":"Matei","chapter":"22","verse":"11","text":"“Imndewa hayengile mng'anda kuwalolesa iwahenza wake, kamwona imunu yumwe, ng'apfalile bae lighwanda lye ichihungo."},{"book":"Matei","chapter":"22","verse":"12","text":"Kamghutsa, ‘Sale yangu, angu wingiletse hano naghwe kwahela lighwanda lye ichihungo?’ Lekeni imunu ayo ng'alongile chinu bae."},{"book":"Matei","chapter":"22","verse":"13","text":"Kuya imndewa kawalongela iwatumwa, ‘Mmwowe ghamoko na ghamaghulu mmwase kunze kune chisi. Ako kutsakuwa ne ichililo ne ukughegheda ghamatsino.’ ”"},{"book":"Matei","chapter":"22","verse":"14","text":"Kuya Yesu kalonga, “Kwaapfila iwakemighwe wengi, lekeni iwasaghulighwe wadodo.”"},{"book":"Matei","chapter":"22","verse":"15","text":"Apfo Mafarisayo woka na wabama inzila ye ukumtegha Yesu kwa mbuli tsake."},{"book":"Matei","chapter":"22","verse":"16","text":"Kuya wawatuma iwanang'ina wawo hamwe ne iwanu wangi wa kingili lya Herodi. Walonga, “Mlangulitsi, twomanya ghendo ghweghwe kolongesa. Naghwe koilangulitsa pfinoghile inzila ye Imulungu, ng'upfuka bae ukulu we imunu wowose, kwaapfila ng'ulola bae ipfihanga pfe iwanu."},{"book":"Matei","chapter":"22","verse":"17","text":"Utulongele lelo, ukonatse? Apfi pfinogha kuliha kodi kwa Kaisari, au ng'apfinoghile bae.”"},{"book":"Matei","chapter":"22","verse":"18","text":"Lekeni Yesu tsakamanya ukwiha kwawo, apfo kawalongela, “Mwawang'enye, ule mwobama kunitegha?"},{"book":"Matei","chapter":"22","verse":"19","text":"Nanguseni sendi yamlihila kodi!”"},{"book":"Matei","chapter":"22","verse":"20","text":"Naye kawaghutsa, “Angu chihanga na taghwa lino pfa nani?”"},{"book":"Matei","chapter":"22","verse":"21","text":"Wamwidika, “Pfa Kaisari mndewa wa Roma.”"},{"book":"Matei","chapter":"22","verse":"22","text":"Hawahulike apfo, wakangawala, apfo wamleka, woka tsawo."},{"book":"Matei","chapter":"22","verse":"23","text":"Litsuwa lilyo, Masadukayo wamwenga, iwanu iwolonga kuduhu kutsilihuka, wamghendela Yesu."},{"book":"Matei","chapter":"22","verse":"24","text":"Wamghutsa walonga, “Mlangulitsi, Musa katulongela immale ang'afa bila kweleka iwana, ndughu yake kobamighwa amkwele chitsuka ayo, ili amwelekele indughu yake iwana."},{"book":"Matei","chapter":"22","verse":"25","text":"Lelo, hakaye hetu hano tsahana iwandughu saba. Wamwanduso kakwela, kuya kafa, na kwaapfila tsakahela iwana, mwehe wake kamlekela ndughu yake."},{"book":"Matei","chapter":"22","verse":"26","text":"Chinu chichila chimlawila ndughu yake wa keli, wa kadatu, mbaka ndughu yake wa saba."},{"book":"Matei","chapter":"22","verse":"27","text":"Kuya mwehe ayo naye kafa."},{"book":"Matei","chapter":"22","verse":"28","text":"Lelo iwanu hawotsotsilihuka mne litsuwa lya kutsilihuka, mwehe ayo katsokuwa wa yuhi mna iwandughu wano saba? Kwaapfila wose tsawamkwela.”"},{"book":"Matei","chapter":"22","verse":"29","text":"Yesu kawedika, “Mwakwagha, kwaapfila ng'amanyile bae Ghamaandiko Mahenzeluka au ngupfu ye Imulungu."},{"book":"Matei","chapter":"22","verse":"30","text":"Kwaapfila iwanu hawatsotsilihuka, kuduhu ukukwela wala ukukwelighwa, watsokuwa ka malaika iwali kulanga."},{"book":"Matei","chapter":"22","verse":"31","text":"Lekeni, imbuli yo ukutsilihuka kwe iwanu, ng'amsomile bae achila chayamlongeleni Imulungu? Kawalongela,"},{"book":"Matei","chapter":"22","verse":"32","text":"‘Nene na Imulungu wa Abrahamu, na Imulungu wa Isaka, na Imulungu wa Yakobu.’ Yeye si Imulungu wa iwanu iwafile bae, ila Imulungu we iwanu waghima.”"},{"book":"Matei","chapter":"22","verse":"33","text":"Iwanu hawahulike apfi, wakangawala kwa ghamalangulitso ghake."},{"book":"Matei","chapter":"22","verse":"34","text":"Mafarisayo hawahulike ka Yesu kawatenda Masadukayo wenyamale, wetingana hamwe,"},{"book":"Matei","chapter":"22","verse":"35","text":"yumwe wawo, imlangulitsi we Ghamalaghitso, kamghutsa Yesu kwa kumtegha."},{"book":"Matei","chapter":"22","verse":"36","text":"Kamghutsa, “Mlangulitsi, ihi indaghitso ng'ulu kubita tsose mne Ghamaandiko Mahenzeluka?”"},{"book":"Matei","chapter":"22","verse":"37","text":"Yesu kedika, “ ‘Mnoghele Imtwatsa Imulungu wako kwa ghumoyo ghwako ghose, kwa muhe wako wose, na kwa tsimbutsi tsako tsose.’"},{"book":"Matei","chapter":"22","verse":"38","text":"Aino iyo indaghitso ng'ulu na ya mwanduso."},{"book":"Matei","chapter":"22","verse":"39","text":"Na ya keli ighala na ino, umnoghele miyagho ka pfawinoghela imwenyegho."},{"book":"Matei","chapter":"22","verse":"40","text":"Ghamalaghitso ghose gha Musa na ghamalangulitso ghe manabii ghohuwila Ghamalaghitso ghano meli.”"},{"book":"Matei","chapter":"22","verse":"41","text":"Mafarisayo hawetingane hamwe, Yesu kawaghutsa,"},{"book":"Matei","chapter":"22","verse":"42","text":"“Mwemwe mmwonatse Kiristu. Angu imwana wa nani?”"},{"book":"Matei","chapter":"22","verse":"43","text":"Yesu kawaghutsa, “Ule lelo Daudi kwa kulongotsighwa na ghumuhe kamkema ‘Imtwatsa?’ Kwaapfila tsakalonga,"},{"book":"Matei","chapter":"22","verse":"44","text":"‘Imtwatsa kamlongela Imtwatsa wangu,"},{"book":"Matei","chapter":"22","verse":"45","text":"Ka Daudi komkema, ‘Imtwatsa,’ lelo ikuwatse awe imwanaghe?”"},{"book":"Matei","chapter":"22","verse":"46","text":"Kuduhu imunu yamwidike, na kulawa litsuwa alyo na kughendela kuduhu imunu yadahile kumghutsa Yesu imbuli yoyose."}]}