{"data":[{"book":"Levitiko","chapter":"7","verse":"1","text":"“ ‘Malamulo a nsembe yopepesera kupalamula imene ndi nsembe yopatulika kwambiri ndi awa:"},{"book":"Levitiko","chapter":"7","verse":"2","text":"Nsembe yopepesera machimo iziphedwa pamalo pomwe amaphera nsembe yopsereza ndipo awaze magazi ake mbali zonse za guwa."},{"book":"Levitiko","chapter":"7","verse":"3","text":"Tsono apereke mafuta ake onse: mchira wamafuta ndi mafuta amene amakuta matumbo."},{"book":"Levitiko","chapter":"7","verse":"4","text":"Aperekenso impsyo ziwiri, mafuta ake pamodzi ndi mafuta onse amene ali chamʼchiwuno, ndiponso mafuta onse amene aphimba chiwindi."},{"book":"Levitiko","chapter":"7","verse":"5","text":"Wansembe azitenthe pa guwa kuti zikhale nsembe yotentha pa moto, yoperekedwa kwa Yehova. Imeneyi ndi nsembe yopepesera tchimo lopalamula."},{"book":"Levitiko","chapter":"7","verse":"6","text":"Munthu wamwamuna aliyense wa mʼbanja la wansembe angathe kudyako nsembeyo koma adyere ku malo opatulika. Imeneyi ndi nsembe yopatulika kwambiri."},{"book":"Levitiko","chapter":"7","verse":"7","text":"“ ‘Nsembe yopepesera tchimo lopalamula ndi yofanana ndi nsembe yoperekedwa chifukwa cha tchimo. Ndipo nsembe ziwiri zonsezi zili ndi lamulo limodzi lokha. Wansembe amene wachita mwambo wa nsembe yopepesera machimo a kupalamula atenge nyamayo ngati yake."},{"book":"Levitiko","chapter":"7","verse":"8","text":"Wansembe wopereka nsembe yopsereza ya munthu wina aliyense, atenge chikopa cha nsembe yopserezayo kuti chikhale chake."},{"book":"Levitiko","chapter":"7","verse":"9","text":"Chopereka chilichonse cha chakudya chophika mu uvuni kapena chokazinga mu mʼphika kapena mu chiwaya ndi cha wansembe amene wapereka nsembezo."},{"book":"Levitiko","chapter":"7","verse":"10","text":"Ndipo chopereka china chilichonse cha chakudya chosakaniza ndi mafuta kapena chowuma, chikhale cha ana onse a Aaroni ndipo anawo achigawane mofanana."},{"book":"Levitiko","chapter":"7","verse":"11","text":"“ ‘Malamulo a nsembe ya chiyanjano imene munthu angathe kupereka kwa Yehova ndi awa:"},{"book":"Levitiko","chapter":"7","verse":"12","text":"“ ‘Ngati munthuyo apereka chifukwa cha kuthokoza, apereke nsembeyo pamodzi ndi makeke wopanda yisiti, osakaniza ndi mafuta; timitanda ta buledi wopanda yisiti, topyapyala, topaka mafuta, ndiponso makeke a ufa wosalala wophikidwa bwino, wosakaniza ndi mafuta."},{"book":"Levitiko","chapter":"7","verse":"13","text":"Pamodzi ndi nsembe yachiyanjano yothokozerayo abwerenso ndi makeke opangidwa ndi yisiti ngati chopereka chake."},{"book":"Levitiko","chapter":"7","verse":"14","text":"Munthuyo atenge mtanda umodzi pa mtanda wa buledi wa mtundu uliwonse kuti ukhale nsembe yopereka kwa Yehova. Tsono mtanda umenewo ndi wake wa wansembe amene awaze magazi a nsembe yachiyanjano."},{"book":"Levitiko","chapter":"7","verse":"15","text":"Nyama ya nsembe yachiyanjano yothokozera idyedwe pa tsiku lomwe nsembeyo yaperekedwa ndipo isatsaleko mpaka mmawa."},{"book":"Levitiko","chapter":"7","verse":"16","text":"“ ‘Koma ngati nsembe yakeyo apereka chifukwa cha lumbiro kapena mwaufulu, nsembeyo adye tsiku lomwe yaperekedwalo. Koma yotsala angathe kuyidya mmawa mwake."},{"book":"Levitiko","chapter":"7","verse":"17","text":"Ngati nyama ina ya nsembe yatsalabe mpaka tsiku lachitatu, imeneyo itenthedwe pa moto."},{"book":"Levitiko","chapter":"7","verse":"18","text":"Ngati munthu adya nyama yachiyanjano pa tsiku lachitatu, nsembeyo sidzalandiridwa. Amene wayipereka nsembeyo Mulungu sadzamulandira ndipo nsembeyo idzakhala yonyansa pamaso pa Mulungu, yosamupindulira kanthu woperekayo."},{"book":"Levitiko","chapter":"7","verse":"19","text":"“ ‘Nyama imene yakhudza chilichonse chodetsedwa, munthu asayidye, koma itenthedwe pa moto. Aliyense amene ali woyeretsedwa angathe kudya nyama inayo."},{"book":"Levitiko","chapter":"7","verse":"20","text":"Koma ngati munthu wina amene ndi wosayeretsedwa adya nyama ya nsembe yachiyanjano imene ndi ya Yehova, ameneyo achotsedwe pakati pa anthu a mtundu wake."},{"book":"Levitiko","chapter":"7","verse":"21","text":"Ndipo ngati munthu wina akhudza chinthu chodetsedwa, kaya chonyansa cha munthu kapena cha nyama, kapenanso chonyansa china chilichonse, ndipo kenaka nʼkudya nyama ya nsembe yachiyanjano imene ndi ya Yehova, munthu ameneyo achotsedwe pakati anthu a mtundu wake.’ ”"},{"book":"Levitiko","chapter":"7","verse":"22","text":"Yehova anayankhula ndi Mose kuti,"},{"book":"Levitiko","chapter":"7","verse":"23","text":"“Awuze Aisraeli kuti, ‘Musadye mafuta a ngʼombe, nkhosa kapenanso mbuzi."},{"book":"Levitiko","chapter":"7","verse":"24","text":"Mafuta a nyama yofa yokha, kapena mafuta a nyama yophedwa ndi zirombo akhoza kuwagwiritsa ntchito iliyonse, koma inu musadye mafuta amenewo."},{"book":"Levitiko","chapter":"7","verse":"25","text":"Pakuti munthu wakudya mafuta a nyama yoperekedwa kwa Yehova ngati nsembe yotentha pa moto, ayenera kuchotsedwa pakati pa anthu a mtundu wake."},{"book":"Levitiko","chapter":"7","verse":"26","text":"Ndipo kulikonse kumene mukakhale musakadye magazi a mbalame iliyonse kapena magazi a nyama iliyonse."},{"book":"Levitiko","chapter":"7","verse":"27","text":"Ngati munthu aliyense adya magazi achotsedwe pakati pa anthu a mtundu wake.’ ”"},{"book":"Levitiko","chapter":"7","verse":"28","text":"Yehova anayankhula ndi Mose kuti,"},{"book":"Levitiko","chapter":"7","verse":"29","text":"“Awuze Aisraeli kuti, Aliyense amene apereka nsembe yachiyanjano kwa Yehova, abwere ndi gawo la nsembeyo kwa Yehova."},{"book":"Levitiko","chapter":"7","verse":"30","text":"Atenge ndi manja ake zigawo za chopereka zoyenera kuzitentha pa moto ngati chopereka kwa Yehova. Abweretse mafuta, pamodzi ndi chidale chomwe, ndipo chidalecho achiweyule kuti chikhale chopereka choweyula kwa Yehova."},{"book":"Levitiko","chapter":"7","verse":"31","text":"Wansembe atenthe mafutawo pa guwa koma chidalecho chikhale cha Aaroni ndi ana ake."},{"book":"Levitiko","chapter":"7","verse":"32","text":"Mumupatse wansembe ntchafu ya kumanja ya nsembe yanu yachiyanjano kuti ikhale chopereka chanu kwa iye."},{"book":"Levitiko","chapter":"7","verse":"33","text":"Mwana wa Aaroni amene amapereka magazi ndi mafuta a nsembe yachiyanjano, adzitenga ntchafu ya kumanja kukhala gawo lake."},{"book":"Levitiko","chapter":"7","verse":"34","text":"Choncho pa zopereka zachiyanjano za Aisraeli, Ine ndatengapo chidale chomwe amaweyula ndi ntchafu zimene amapereka nsembe ndipo ndazipereka kwa wansembe Aaroni ndi ana ake. Izi ndizo gawo lawo nthawi zonse pa zopereka za Aisraeli.”"},{"book":"Levitiko","chapter":"7","verse":"35","text":"Zimenezi ndi chigawo cha Aaroni ndi ana ake chotapidwa pa zopereka kwa Yehova zoti zitenthedwe pa moto zimene zinaperekedwa pa tsiku limene anapatulidwa kuti akhale ansembe otumikira Yehova."},{"book":"Levitiko","chapter":"7","verse":"36","text":"Yehova ndiye analamulira kuti pa zopereka za Aisraeli azitapapo zimenezi ndi kuwapatsa ansembe ngati gawo lawo. Yehovayo analamula zimenezi pa tsiku limene ansembewo anapatulidwa ndipo anachikhazikitsa ngati lamulo la nthawi zonse."},{"book":"Levitiko","chapter":"7","verse":"37","text":"Awa ndi malamulo a nsembe izi: nsembe yopsereza, nsembe yachakudya, nsembe yopepesera machimo, nsembe yopepesera kupalamula, nsembe ya mwambo wodzoza ndi nsembe yachiyanjano."},{"book":"Levitiko","chapter":"7","verse":"38","text":"Malamulo amenewa Yehova anapereka kwa Mose pa Phiri la Sinai pa tsiku limene Yehova analamulira Aisraeli kuti abwere ndi zopereka za kwa Yehova, ku chipululu cha Sinai kuja."}]}