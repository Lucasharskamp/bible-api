{"data":[{"book":"Luka","chapter":"21","verse":"1","text":"Yesu atayangʼana, anaona olemera akuyika mphatso zawo mu chosungira ndalama za mʼNyumba ya Mulungu."},{"book":"Luka","chapter":"21","verse":"2","text":"Iye anaonanso mkazi wamasiye wosauka akuyikamo timakopala tiwiri."},{"book":"Luka","chapter":"21","verse":"3","text":"Iye anati, “Zoonadi, Ine ndikukuwuzani kuti mkazi wamasiye wosaukayu wapereka zambiri kuposa ena onsewa."},{"book":"Luka","chapter":"21","verse":"4","text":"Anthu onsewa atapa mphatso zawo kuchokera pa zochuluka zimene ali nazo; koma uyu, mwa umphawi wake, wapereka zonse zimene ali nazo.”"},{"book":"Luka","chapter":"21","verse":"5","text":"Ena mwa ophunzira ake ankachita ndemanga za mmene Nyumba ya Mulungu anayikongoletsera ndi miyala yokongola ndiponso zinthu zina zomwe anthu anapereka kwa Mulungu. Koma Yesu anati,"},{"book":"Luka","chapter":"21","verse":"6","text":"“Koma zimene mukuziona panozi, nthawi idzafika pamene ngakhale mwala umodzi omwe sudzakhala pa unzake; uliwonse udzagwetsedwa pansi.”"},{"book":"Luka","chapter":"21","verse":"7","text":"Iwo anafunsa kuti, “Aphunzitsi, kodi zonsezi zidzachitika liti? Ndipo tidzaonera chiyani kuti zili pafupi kuchitika?”"},{"book":"Luka","chapter":"21","verse":"8","text":"Iye anayankha kuti, “Chenjerani kuti musanyengedwe. Pakuti ambiri adzabwera mʼdzina langa nadzati ‘Ine ndine Iye’ ndi kuti ‘Nthawi yayandikira.’ Musadzawatsate iwo."},{"book":"Luka","chapter":"21","verse":"9","text":"Mukadzamva zankhondo ndi zipolowe, musadzachite mantha. Zinthu izi ziyenera kuchitika poyamba, koma chimaliziro sichidzafika nthawi yomweyo.”"},{"book":"Luka","chapter":"21","verse":"10","text":"Kenaka anawawuza kuti, “Mtundu wa anthu udzawukirana ndi mtundu wina, ndi ufumu kuwukira ufumu wina."},{"book":"Luka","chapter":"21","verse":"11","text":"Kudzakhala zivomerezi zazikulu, njala ndi miliri mʼmalo osiyanasiyana, ndi zinthu zoopsa ndi zizindikiro zamphamvu kuchokera kumwamba."},{"book":"Luka","chapter":"21","verse":"12","text":"“Koma zonsezi zisanachitike, adzakugwirani ndi kukuzunzani. Adzakuperekani ku masunagoge ndi ku ndende, ndipo adzakutengerani pamaso pa mafumu ndi olamulira, ndipo zonsezi zidzachitika chifukwa cha dzina langa."},{"book":"Luka","chapter":"21","verse":"13","text":"Umenewu udzakhala mwayi wanu ochitira umboni."},{"book":"Luka","chapter":"21","verse":"14","text":"Koma tsimikizani mtima kuti musadzade nkhawa za momwe mudzadzitchinjirizire."},{"book":"Luka","chapter":"21","verse":"15","text":"Pakuti Ine ndidzakupatsani mawu ndi nzeru kotero kuti palibe mmodzi wa adani anu adzathe kuwakana kapena kuwatsutsa."},{"book":"Luka","chapter":"21","verse":"16","text":"Inu mudzaperekedwa ndi makolo anu, abale, anansi ndi abwenzi anu ndipo ena mwa inu adzakuphani."},{"book":"Luka","chapter":"21","verse":"17","text":"Anthu onse adzakudani chifukwa cha Ine."},{"book":"Luka","chapter":"21","verse":"18","text":"Koma palibe tsitsi limodzi la mʼmutu mwanu lidzawonongeke."},{"book":"Luka","chapter":"21","verse":"19","text":"Mukadzalimbikira ndiye mudzapeze moyo."},{"book":"Luka","chapter":"21","verse":"20","text":"“Mukadzaona Yerusalemu atazingidwa ndi magulu ankhondo, inu mudzadziwe kuti kuwonongeka kwake kuli pafupi."},{"book":"Luka","chapter":"21","verse":"21","text":"Pamenepo amene ali ku Yudeya adzathawire ku mapiri, amene ali mu mzinda adzatulukemo, ndi amene ali ku midzi asadzalowe mu mzinda."},{"book":"Luka","chapter":"21","verse":"22","text":"Pakuti iyi ndi nthawi yachilango pokwaniritsa zonse zimene zinalembedwa."},{"book":"Luka","chapter":"21","verse":"23","text":"Zidzakhala zoopsa nthawi imenewo kwa amayi oyembekezera ndi amayi oyamwitsa! Kudzakhala masautso aakulu mʼdziko ndipo anthu onse adzawakwiyira."},{"book":"Luka","chapter":"21","verse":"24","text":"Iwo adzaphedwa ndi lupanga ndi kutengedwa ukapolo kupita ku mayiko wonse. Yerusalemu adzaponderezedwa ndi anthu a mitundu ina mpaka nthawi ya a mitundu ina itakwaniritsidwa."},{"book":"Luka","chapter":"21","verse":"25","text":"“Padzakhala zizindikiro zodabwitsa pa dzuwa, mwezi ndi nyenyezi. Pa dziko lapansi, mitundu ya anthu idzakhala mʼmasautso ndipo idzathedwa nzeru pakumva mkokomo ndi mafunde a mʼnyanja."},{"book":"Luka","chapter":"21","verse":"26","text":"Anthu adzakomoka chifukwa cha mantha, akadzamva za zimene zikubwera pa dziko lapansi, pakuti zinthu zamlengalenga zidzagwedezeka."},{"book":"Luka","chapter":"21","verse":"27","text":"Nthawi imeneyo adzaona Mwana wa Munthu akubwera ndi mitambo, mphamvu ndi ulemerero waukulu."},{"book":"Luka","chapter":"21","verse":"28","text":"Zinthu izi zikadzayamba kuchitika, mudzayimirire ndi kutukula mitu yanu, chifukwa chipulumutso chanu chayandikira.”"},{"book":"Luka","chapter":"21","verse":"29","text":"Iye anawawuza fanizo ili, “Taonani mtengo wamkuyu ndi mitengo ina yonse."},{"book":"Luka","chapter":"21","verse":"30","text":"Ikamatulutsa masamba, mumakhoza kudzionera nokha ndi kudziwa kuti dzinja lili pafupi."},{"book":"Luka","chapter":"21","verse":"31","text":"Chimodzimodzinso, mukadzaona zinthu zonsezi, dziwani kuti ufumu wa Mulungu uli pafupi."},{"book":"Luka","chapter":"21","verse":"32","text":"“Zoonadi, Ine ndikukuwuzani kuti mʼbado uno sudzatha mpaka zinthu zonsezi zitachitika."},{"book":"Luka","chapter":"21","verse":"33","text":"Kumwamba ndi dziko lapansi zidzatha, koma mawu anga sadzatha.”"},{"book":"Luka","chapter":"21","verse":"34","text":"“Samalani, kuti mitima yanu ingalemetsedwe ndi maphwando, kuledzera ndi kudera nkhawa za moyo uno, ndi kuti tsiku ilo lingadzakupezeni modzidzimutsa ngati msampha."},{"book":"Luka","chapter":"21","verse":"35","text":"Pakuti lidzafika pa onse okhala pa dziko lonse lapansi."},{"book":"Luka","chapter":"21","verse":"36","text":"Khalani tcheru nthawi zonse ndi kupemphera kuti inu mudzathe kuthawa zonse zimene zili pafupi kuchitika, ndi kuti mudzathe kuyima pamaso pa Mwana wa Munthu.”"},{"book":"Luka","chapter":"21","verse":"37","text":"Tsiku lililonse Yesu amaphunzitsa ku Nyumba ya Mulungu, ndi madzulo ali wonse Iye amachoka kukakhala pa phiri la Olivi usiku wonse."},{"book":"Luka","chapter":"21","verse":"38","text":"Ndipo anthu onse amabwera mmamawa kudzamumva Iye ku Nyumba ya Mulungu."}]}