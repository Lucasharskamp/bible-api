{"data":[{"book":"Hebrew","chapter":"7","verse":"1","text":"Hi Melchizedek hi Salem rêng le Pathien Inchungtak ochai ani. Abraham'n rêng minli ngei a mene suole râlbuol renga a hong tieng Melchizedek han ân tongpuia, sat a vura,"},{"book":"Hebrew","chapter":"7","verse":"2","text":"male Abraham'n a lâk ngei murdi sômakhat a pêk zoi. (Melchizedek riming omtie motontak chu, “Dikna Rêng” ania, male Salem rêng ani sikin “Inngêina Rêng,” khom ani sa.)"},{"book":"Hebrew","chapter":"7","verse":"3","text":"Melchizedek pa mo, nu mo, ani nônchu a richibulngei mo, ânziekna reng om mak; a suokna le a thina khom ânziekna khom om sa mak. Ama chu Pathien Nâipasal anghan; kumtuong ochaiin a om bang ani."},{"book":"Hebrew","chapter":"7","verse":"4","text":"En ta u, khodôra roiinpui mo ani. Ei richibul inthangtak Abraham luon a râllâk neinunngei murdi sômakhat a pêk hah."},{"book":"Hebrew","chapter":"7","verse":"5","text":"7:5: Tel 18:21 Male Levi richisuonpârngei lâia ochai chang ngei hah Israelngei kôm renga sômakhat rusuong rangin Balamin chong a pêk ani, ma hah an ramsungmingei nanâk kôm renga ani, an ram mingei hah Abraham richisuonpâr ngei nanâk nikhomrese ngeia."},{"book":"Hebrew","chapter":"7","verse":"6","text":"Melchizedek hah Levi richisuonpâr renga chu ni maka, aniatachu Abraham kôm renga sômakhat a rusuonga, Pathien chonginkhâm manpu hah sat a vur ani."},{"book":"Hebrew","chapter":"7","verse":"7","text":"Ti nâng loiin satvura ompu nêkin a vurpu chu a roiinpui uol ani."},{"book":"Hebrew","chapter":"7","verse":"8","text":"Ochaingei chungroia chu athi thei miriem ngeiin sômakhat an rusuonga; aniatachu Melchizedek rangin chu Pathien lekhabu'n, aring titin sômakhat a rusuong ati ani."},{"book":"Hebrew","chapter":"7","verse":"9","text":"Male, Abraham'n sômakhat a pêk lâihan, Levi (a richisuonpârngei sômakhat rusuong ngâipu) khom a pêk sa ti thei ani."},{"book":"Hebrew","chapter":"7","verse":"10","text":"Melchizedek'n Abraham ân tongpui lâihan Levi hah la suok maka, aniatachu a richibul Abraham takpum sûnga a om zoi ani."},{"book":"Hebrew","chapter":"7","verse":"11","text":"Israel mingei kôm han levirûi ochai nina nuoia Balam pêk ani. Atûn, ha ngei sintho hah achukphar aninte, Aaron anga niloiin Melchizedek anga ochai dang hon lang rang ite anângna omak."},{"book":"Hebrew","chapter":"7","verse":"12","text":"Asikchu Ochai nina hah ahôn thûlin chu balam khom a hon thûl rang anâng ngâi ani."},{"book":"Hebrew","chapter":"7","verse":"13","text":"Male hi neinunngei misîra om ei Pumapa chu nam dang ania, a jâtngei lâia tute ochai chang ngâi mak ngei."},{"book":"Hebrew","chapter":"7","verse":"14","text":"Ei Pumapa chu Juda nam renga inzir ani ti riet minthâr ani; male Moses'n Ochaingei chungroi a misîr lâihan hi nam hih dênphâk mak."},{"book":"Hebrew","chapter":"7","verse":"15","text":"Ei roi misîr hah ahon thâr uol zoi; Melchizedek anga ochai dang ahong inlang zoi."},{"book":"Hebrew","chapter":"7","verse":"16","text":"Ama hah miriem balama sin ni loiin mong ngâiloi ringna sinthotheinân ochaia sin ani."},{"book":"Hebrew","chapter":"7","verse":"17","text":"Pathien Lekhabun, “Melchizedek anghan nangma kumtuong ochai nîng ni tih,” a ti angin.7:17: Melchizedek ... anghan (5:6 nah en roh).7:17: Lap 110:4"},{"book":"Hebrew","chapter":"7","verse":"18","text":"Balam muruo hah râtloi le amangnaboi ani sikin khâipai ani zoi."},{"book":"Hebrew","chapter":"7","verse":"19","text":"Moses Balam han ite achukpharin a sin thei khâiloi sikin. Male atûn chu sabeina sa uol pêkin ei om renga, Pathien ei nâi thei zoi."},{"book":"Hebrew","chapter":"7","verse":"20","text":"Maruolin, Pathien inkhâmna khom a om sa zoia, midang ngei ochai an chang lâihan chu hi anga inkhâmna hih om ngâi mak."},{"book":"Hebrew","chapter":"7","verse":"21","text":"Aniatachu, Jisua chu Pathien'n a kôm:7:21: Lap 110:4"},{"book":"Hebrew","chapter":"7","verse":"22","text":"Hanchu ha atei uolna han Jisua chu chonginkhit sa uol inkhâmpûn a sin zoi ani."},{"book":"Hebrew","chapter":"7","verse":"23","text":"Atei uolna dang a la om sa: midang ngei ha chu thina sikin an sintho ngei hah an zomtit thei loi sikin ochaia sin hah mi tamtak an ni."},{"book":"Hebrew","chapter":"7","verse":"24","text":"Aniatachu Jisua chu kumtuongin a ring tit sikin a ochai sin hah tutên thûl mak ngei ani."},{"book":"Hebrew","chapter":"7","verse":"25","text":"Masikin ama taka Pathien kôma hong ngei chu atûn le khotiklâi khomin a sanminring thei, anni ngei ta ranga Pathien kôm ngên pe ngei rangin tuonsôtin a ring tit sikin."},{"book":"Hebrew","chapter":"7","verse":"26","text":"Hanchu Jisua hah Ochai Inlaltak ei nângngei murdi minchukpu ani. Ama chu ânthienga, minchâinaboi, sietna dônloi, misiengei lâi renga athei piela om, invânngei nêka ânchung uolpu ani."},{"book":"Hebrew","chapter":"7","verse":"27","text":"Ama chu ochai inlal dang ngei anghan ni maka; ama rangin chu anîngtin a sietna inbôlna pêk bak rang nâng maka, masuole midang ngei sietna rang khom nâng mak. Ama voikhat ânpêk lâihan, voikhat rengin inbôlna inkhatin anrêngin ânzoi let ani.7:27: Och 9:7"},{"book":"Hebrew","chapter":"7","verse":"28","text":"Moses Balam han miriem achukpharloi ngei ochai inlalin a phun ngâia; aniatachu Pathien inkhâmna chonginkhâm, Balam nûka juong om han chu Nâipasal hah, kumtuonga achukphara a phun ani."}]}