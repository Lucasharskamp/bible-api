{"data":[{"book":"1Yohana","chapter":"2","verse":"1","text":"Nawawandikilani nyuwe wanangu mwo mhuwi veleke mse kudamanya wavu. Mna mnt'hu anadamanya wavu, eyuko, yumwenga du akudaha kukigombela kwa Tate. Uyo ni Yesu Kilisito akudamanya ya kumwelela Mnungu."},{"book":"1Yohana","chapter":"2","verse":"2","text":"Kilisito niye nt'hambiko yo kuusila wavu wetu, naho hiyo uwavu wetu du, mna iviyaiviya uwavu wa want'hu wose wa mwe isi."},{"book":"1Yohana","chapter":"2","verse":"3","text":"Naho suwe chakombaganya kugamba chammanya Mnungu uneva kikaitoza imiko yakwe."},{"book":"1Yohana","chapter":"2","verse":"4","text":"Uneva mnt'hu anagamba kammanya Mnungu mna hakuiva miko yakwe, mnt'hu uyo ni mdant'hi naho kindedi hakimuli mndani mwakwe."},{"book":"1Yohana","chapter":"2","verse":"5","text":"Mna mnt'hu yeyose akuzumila imbuli ya Mnungu, uyo niye kakint'ha. Imbuli ino niyo ikukilagisa kugamba kilunganywa naye."},{"book":"1Yohana","chapter":"2","verse":"6","text":"Yeyose akukefanyanya kugamba kakelunga na Mnungu aungwa kwikala enga ivo Yesu Kilisito ekalaga."},{"book":"1Yohana","chapter":"2","verse":"7","text":"Wambuya zangu, hikuwawandikilani mwiko mhya, mna niidya ya kale mwandaga nayo kukongela nk'hongo. Umwiko udya wa kale ni imbuli idya mwivile."},{"book":"1Yohana","chapter":"2","verse":"8","text":"Na ivo isigilizi ino huwawandikilani ni mp'hya naho ukindedi wakwe waoneka kwa Kilisito na kwa nyuwe. Kwaviya diziza dyahalawa, ung'azi we kindedi wiza kale."},{"book":"1Yohana","chapter":"2","verse":"9","text":"Na mnt'hu yeyose akugamba emwo ung'azi mna amwihiya nduguye mnt'hu uyo akei mwe diziza."},{"book":"1Yohana","chapter":"2","verse":"10","text":"Naho yeyose akumuunga nduguye, uyo emwo ung'azi, naho hana chochose kikudaha kuwatenda watuhu watende wavu."},{"book":"1Yohana","chapter":"2","verse":"11","text":"Mna akumwihiya nduguye ekala no kugenda mwe diziza naho hamanyize kudya akuita kwaviya diziza dimtenda nt'hunt'hu."},{"book":"1Yohana","chapter":"2","verse":"12","text":"Nawawandikilani nyuwe wana kwaviya muusilwa wavu wenyu kwa zina dyakwe Kilisito."},{"book":"1Yohana","chapter":"2","verse":"13","text":"Nawawandikilani nyuwe watate kwaviya mummanya yudya andagaga uuko kukongela aho nk'hongo. Nawawandikilani wabwanga na wandele kwaviya mumhuma mwavu."},{"book":"1Yohana","chapter":"2","verse":"14","text":"Nawawandikilani nyuwe wana kwaviya mummanya Kilisito. Nawawandikilani nyuwe watate kwaviya mwandagaga uuko kukongela aho nk'hongo. Nawawandikilani nyuwe wabwanga na wandele kwaviya mna ludole na mbuli ya Mnungu imndani mwenyu na mumhuma umwavu."},{"book":"1Yohana","chapter":"2","verse":"15","text":"Mse kuungisa mbuli zihiile za mwe isi. Kwaviya yeyose akuungisa zimbuli izo, kumuunga Tate hakumuli mndani mwakwe."},{"book":"1Yohana","chapter":"2","verse":"16","text":"Vint'hu vose va mwe isi no kumunk'wamunk'wa kwiihile kwo mwili no kumunk'wamunk'wa kwa meso no kukefenyela kunda na ugoli. Aya yose hayakulawa kwa Tate, mna yalawa mwe isi."},{"book":"1Yohana","chapter":"2","verse":"17","text":"Isi na kumunk'wamunk'wa kwiihile kwimndani mndani mwakwe vomboka, mna wadya wakudamanya yadya akuunga Mnungu nawekale ulo na ulo."},{"book":"1Yohana","chapter":"2","verse":"18","text":"Mna wanangu, lukomelezo luhagihi! Enga ivo mgambilwe kugamba mhigani ywa Kilisito eza, na ivi haluse wahigani wengi wa Kilisito, wabula kale, kwaivo chamanya kugamba lukomelezo lwi hagihi."},{"book":"1Yohana","chapter":"2","verse":"19","text":"Want'hu awa nawanda hamwenga na suwe, mna hawandile wetu kwaviya uneva wandile wa kwetu hegu nawekala na suwe. Mna nawahalawa vileke imanyike kugamba woho hawandile wa kwetu."},{"book":"1Yohana","chapter":"2","verse":"20","text":"Mna nyuwe nomhokela Muye ywa Mnungu kulawa kwa Kilisito, ivo nyuwe nyose mmanya kale ikindedi."},{"book":"1Yohana","chapter":"2","verse":"21","text":"Nawawandikilani, hiyo kwaviya hawamanyize ikindedi, mna kwaviya muumanya, naho mmanya kugamba udant'hi wowose haukulawa mwe kindedi."},{"book":"1Yohana","chapter":"2","verse":"22","text":"Mdant'hi niani? Ni yudya akuhiga kugamba Yesu niye Kilisito. Mnt'hu enga uyo, niye mhigani ywa Kilisito Myokozi, mnt'hu uyo akuwahiga, Tate na Mwana."},{"book":"1Yohana","chapter":"2","verse":"23","text":"Yeyose akumlemela Umwana, amlemela Tate, naho yeyose akumzumila Mwana, amzumila Tate."},{"book":"1Yohana","chapter":"2","verse":"24","text":"Elo, milosi mwaivaga kukongela aho nk'hongo ikale mwe mioyo yenyu. Mnadamanya ivo, nomwikale mwo kulungana na Mwana na Tate."},{"book":"1Yohana","chapter":"2","verse":"25","text":"Naho kiya akigambile mwo kulagana kwakwe nu ugima wa ulo na ulo."},{"book":"1Yohana","chapter":"2","verse":"26","text":"Nawawandikilani aya kwa mbuli ya want'hu wakuunga wawazaganyeni."},{"book":"1Yohana","chapter":"2","verse":"27","text":"Mna nyuwe, nomhokele Muye ywa Mnungu kulawa kwa Kilisito na kwikala mwenyu, kwaivo homuunge kuhinizwa ni mnt'hu yoyose kwaviya Muye ywakwe awahinizani kila kint'hu, naho mahinizo yakwe ni ya kindedi heyeina udant'hi. Elo, tozeseni mahinizo yakwe uyo Muye, no kugendeela kwikala mndani mwakwe."},{"book":"1Yohana","chapter":"2","verse":"28","text":"Naivo wanangu, gendeeleni kwikala mndani mwakwe vileke aho mwe dizuwa akeza kwiza, msekogoha naho mse kuwona soni."},{"book":"1Yohana","chapter":"2","verse":"29","text":"Uneva mmanya kugamba Kilisito amwelela Mnungu, mwaungwa mmanye kugamba yeyose akudamanya yakumwelela Mnungu, iviyaiviya uyo kanda mwana ywa Mnungu."}]}