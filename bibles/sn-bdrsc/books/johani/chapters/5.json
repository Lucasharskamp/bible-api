{"data":[{"book":"Johani","chapter":"5","verse":"1","text":"Shure kwaizvozvo, Jesu akakwira kuJerusarema kumutambo wavaJudha."},{"book":"Johani","chapter":"5","verse":"2","text":"Zvino muJerusarema mune dziva riri pedyo neSuo raMakwai, rinonzi Bhetesdha nechiHebheru, uye rakapoteredzwa namabiravira mashanu."},{"book":"Johani","chapter":"5","verse":"3","text":"Imomo vanhu vazhinji vakaremara vaisivatamo, mapofu, zvirema navakafa mitezo."},{"book":"Johani","chapter":"5","verse":"4","text":"Nguva nenguva mutumwa waShe aiburukiramo achibvongodza mvura. Munhu aitanga kupinda mudziva shure kwenguva ipi zvayo yainge yabvongodzwa mvura aiporeswa pachirwere chipi zvacho chaainge anacho."},{"book":"Johani","chapter":"5","verse":"5","text":"Mumwe murume akanga arimo akanga arwara kwamakore makumi matatu namasere."},{"book":"Johani","chapter":"5","verse":"6","text":"Jesu akati amuona avete imomo, uye aiziva kuti akanga aita mararamiro iwayo kwenguva refu, akamubvunza akati, “Unoda kuporeswa here?”"},{"book":"Johani","chapter":"5","verse":"7","text":"Murwere akati, “Ishe, handina munhu anondibatsira kuti ndipinde mudziva mvura painenge yabvongodzwa. Ndichiri kuedza kupinda, mumwe anonditangira.”"},{"book":"Johani","chapter":"5","verse":"8","text":"Ipapo Jesu akati kwaari, “Simuka! Tora rukukwe rwako ufambe.”"},{"book":"Johani","chapter":"5","verse":"9","text":"Pakarepo murume uyu akaporeswa; akatora rukukwe rwake akafamba."},{"book":"Johani","chapter":"5","verse":"10","text":"Naizvozvo vaJudha vakati kumurume uya akanga aporeswa, “Nhasi iSabata; murayiro unokurambidza kuti utakure rukukwe rwako.”"},{"book":"Johani","chapter":"5","verse":"11","text":"Asi iye akapindura akati, “Murume andiporesa ati kwandiri, ‘Takura rukukwe rwako ufambe.’ ”"},{"book":"Johani","chapter":"5","verse":"12","text":"Saka vakamubvunza vakati, “Ndianiko murume uyu akutaurira kuti urutakure ufambe?”"},{"book":"Johani","chapter":"5","verse":"13","text":"Murume uya akanga aporeswa akanga asingazivi kuti ainge ari ani, nokuti Jesu akanga apinda mukati meungano yakanga iripo."},{"book":"Johani","chapter":"5","verse":"14","text":"Shure kwaizvozvo, Jesu akamuwana ari mutemberi uye akati kwaari, “Tarira, wapora. Usatadzazve kuti urege kuwirwa nechimwe chinhu chakaipisisa.”"},{"book":"Johani","chapter":"5","verse":"15","text":"Murume akabva akaenda akandoudza vaJudha kuti ndiJesu akanga amuporesa."},{"book":"Johani","chapter":"5","verse":"16","text":"Saka nokuda kwokuti Jesu akanga achiita zvinhu izvi nomusi weSabata, vaJudha vakamutambudza."},{"book":"Johani","chapter":"5","verse":"17","text":"Jesu akati kwavari, “Baba vangu vanoramba vari pabasa ravo kusvikira nhasi chaiye, uye neniwo, ndiri kushanda.”"},{"book":"Johani","chapter":"5","verse":"18","text":"Nokuda kwaizvozvi, vaJudha vakaedza zvakanyanya kwazvo kuti vamuuraye; nokuti akanga asingaputsi Sabata chete, asi akanga achitiwo Mwari ndiBaba vake, achizvienzanisa naMwari."},{"book":"Johani","chapter":"5","verse":"19","text":"Jesu akapindura akati, “Ndinokuudzai chokwadi, Mwanakomana haagoni kuita chinhu ari oga; anongogona kuita zvaanoona Baba vake vachiita, nokuti zvose zvinoitwa naBaba, Mwanakomana anozviitawo."},{"book":"Johani","chapter":"5","verse":"20","text":"Nokuti Baba vanoda Mwanakomana uye vanomuratidza zvose zvavanoita ivo. Hongu, kuti imi mushamiswe, vachamuratidza kunyange zvinhu zvikuru kwazvo kupfuura izvi."},{"book":"Johani","chapter":"5","verse":"21","text":"Nokuti sezvo Baba vachimutsa vakafa uye vachivapa upenyu, saizvozvo Mwanakomana anopa upenyu kuno uyo waanofarira kuti ape."},{"book":"Johani","chapter":"5","verse":"22","text":"Pamusoro paizvozvo, Baba havatongi munhu, asi vakapa Mwanakomana kutonga kwose,"},{"book":"Johani","chapter":"5","verse":"23","text":"kuti vose vakudze Mwanakomana sokukudza kwavanoita Baba. Uyo asingakudzi Mwanakomana, haakudzi Baba vakamutuma."},{"book":"Johani","chapter":"5","verse":"24","text":"“Ndinokuudzai chokwadi kuti, ani naani anonzwa shoko rangu uye achitenda uyo akandituma, ano upenyu husingaperi uye haachazotongwi, abva murufu uye aenda kuupenyu."},{"book":"Johani","chapter":"5","verse":"25","text":"Ndinokuudzai chokwadi kuti, nguva inouya uye yatosvika zvino yokuti vakafa vachanzwa inzwi roMwanakomana waMwari uye avo vanonzwa vachararama."},{"book":"Johani","chapter":"5","verse":"26","text":"Nokuti sezvo Baba vano upenyu mavari, saizvozvowo vakapa Mwanakomana kuti ave noupenyu maari."},{"book":"Johani","chapter":"5","verse":"27","text":"Uye vakamupa simba rokuti atonge nokuti ndiye Mwanakomana woMunhu."},{"book":"Johani","chapter":"5","verse":"28","text":"“Musashamiswa pane izvi, kuti nguva inouya yokuti vose vari mumakuva avo vachanzwa inzwi rake"},{"book":"Johani","chapter":"5","verse":"29","text":"uye vachamuka; vose vakaita zvakanaka vachamuka vachienda kuupenyu, uye avo vakaita zvakaipa vachamuka vachienda kukutongwa."},{"book":"Johani","chapter":"5","verse":"30","text":"Ini ndoga handigoni kuita chinhu; ndinongotonga sezvandinenge ndanzwa, uye kutonga kwangu kwakarurama, nokuti handitsvaki kuzvifadza asi iye akandituma."},{"book":"Johani","chapter":"5","verse":"31","text":"“Kana ndichizvipupurira, uchapupu hwangu hahuna maturo."},{"book":"Johani","chapter":"5","verse":"32","text":"Pano mumwe anondipupurira, uye ndinoziva kuti uchapupu hwake pamusoro pangu ndohwechokwadi."},{"book":"Johani","chapter":"5","verse":"33","text":"“Makatuma nhume kuna Johani naiye akapupurira chokwadi."},{"book":"Johani","chapter":"5","verse":"34","text":"Hazvirevi kuti ndinogamuchira kupupura kwavanhu; asi ndareva izvi kuti muponeswe."},{"book":"Johani","chapter":"5","verse":"35","text":"Johani akanga ari mwenje waipfuta uye uchivhenekera, uye imi makasarudza kufara kwenguva duku muchiedza chake."},{"book":"Johani","chapter":"5","verse":"36","text":"“Ndino uchapupu hukuru kupfuura hwaJohani. Nokuti iro basa chairo randakapiwa naBaba kuti ndiripedze, uye randiri kuita, rinondipupurira kuti Baba vakandituma."},{"book":"Johani","chapter":"5","verse":"37","text":"Uye ivo Baba vakandituma vakapupura pachavo pamusoro pangu. Hamuna kutombonzwa inzwi ravo kana kuona chimiro chavo,"},{"book":"Johani","chapter":"5","verse":"38","text":"uye shoko ravo harigari mukati menyu, nokuti hamutendi iye waakatuma."},{"book":"Johani","chapter":"5","verse":"39","text":"Munoshingaira kunzvera magwaro nokuti munofunga kuti maari mune upenyu husingaperi. Magwaro iwaya anopupura pamusoro pangu,"},{"book":"Johani","chapter":"5","verse":"40","text":"asi imi munoramba kuuya kwandiri kuti muve noupenyu."},{"book":"Johani","chapter":"5","verse":"41","text":"“Handigamuchiri kurumbidzwa kunobva kuvanhu,"},{"book":"Johani","chapter":"5","verse":"42","text":"asi ndinokuzivai. Ndinoziva kuti hamuna rudo rwaMwari mumwoyo yenyu."},{"book":"Johani","chapter":"5","verse":"43","text":"Ndakauya muzita raBaba vangu, asi hamundigamuchiri; asi kana mumwewo zvake akauya muzita rake, muchamugamuchira."},{"book":"Johani","chapter":"5","verse":"44","text":"Mungatenda seiko kana muchikudzana pachenyu asi musingashingairiri kuwana kurumbidzwa kunobva kuna Mwari oga?"},{"book":"Johani","chapter":"5","verse":"45","text":"“Asi musafunga kuti ndichakupomerai mhosva pamberi paBaba. Mupomeri wenyu ndiMozisi, wamunoisa tariro yenyu maari."},{"book":"Johani","chapter":"5","verse":"46","text":"Dai maitenda Mozisi, mungadai maitendawo ini, nokuti akanyora nezvangu."},{"book":"Johani","chapter":"5","verse":"47","text":"Asi sezvo musingatendi zvaakanyora, muchatenda seiko zvandinoreva?”"}]}