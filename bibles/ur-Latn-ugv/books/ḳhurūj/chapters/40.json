{"data":[{"book":"Ḳhurūj","chapter":"40","verse":"1","text":"Phir Rab ne Mūsā se kahā,"},{"book":"Ḳhurūj","chapter":"40","verse":"2","text":"“Pahle mahīne kī pahlī tārīḳh ko mulāqāt kā ḳhaimā khaṛā karnā."},{"book":"Ḳhurūj","chapter":"40","verse":"3","text":"Ahd kā sandūq jis meṅ sharīat kī taḳhtiyāṅ haiṅ Muqaddastarīn Kamre meṅ rakh kar us ke darwāze kā pardā lagānā."},{"book":"Ḳhurūj","chapter":"40","verse":"4","text":"Is ke bād maḳhsūs roṭiyoṅ kī mez Muqaddas Kamre meṅ lā kar us par tamām zarūrī sāmān rakhnā. Us kamre meṅ shamādān bhī le ānā aur us par us ke charāġh rakhnā."},{"book":"Ḳhurūj","chapter":"40","verse":"5","text":"Baḳhūr kī sone kī qurbāngāh us parde ke sāmne rakhnā jis ke pīchhe ahd kā sandūq hai. Phir ḳhaime meṅ dāḳhil hone ke darwāze par pardā lagānā."},{"book":"Ḳhurūj","chapter":"40","verse":"6","text":"Jānwaroṅ ko chaṛhāne kī qurbāngāh sahan meṅ ḳhaime ke darwāze ke sāmne rakhī jāe."},{"book":"Ḳhurūj","chapter":"40","verse":"7","text":"Ḳhaime aur is qurbāngāh ke darmiyān dhone kā hauz rakh kar us meṅ pānī ḍālnā."},{"book":"Ḳhurūj","chapter":"40","verse":"8","text":"Sahan kī chārdīwārī khaṛī karke us ke darwāze kā pardā lagānā."},{"book":"Ḳhurūj","chapter":"40","verse":"9","text":"Phir masah kā tel le kar use ḳhaime aur us ke sāre sāmān par chhiṛak denā. Yoṅ tū use mere lie maḳhsūs karegā aur wuh muqaddas hogā."},{"book":"Ḳhurūj","chapter":"40","verse":"10","text":"Phir jānwaroṅ ko chaṛhāne kī qurbāngāh aur us ke sāmān par masah kā tel chhiṛaknā. Yoṅ tū use mere lie maḳhsūs karegā aur wuh nihāyat muqaddas hogā."},{"book":"Ḳhurūj","chapter":"40","verse":"11","text":"Isī tarah hauz aur us ḍhāṅche ko bhī maḳhsūs karnā jis par hauz rakhā gayā hai."},{"book":"Ḳhurūj","chapter":"40","verse":"12","text":"Hārūn aur us ke beṭoṅ ko mulāqāt ke ḳhaime ke darwāze par lā kar ġhusl karānā."},{"book":"Ḳhurūj","chapter":"40","verse":"13","text":"Phir Hārūn ko muqaddas libās pahnānā aur use masah karke mere lie maḳhsūs-o-muqaddas karnā tāki imām ke taur par merī ḳhidmat kare."},{"book":"Ḳhurūj","chapter":"40","verse":"14","text":"Us ke beṭoṅ ko lā kar unheṅ zerjāme pahnā denā."},{"book":"Ḳhurūj","chapter":"40","verse":"15","text":"Unheṅ un ke wālid kī tarah masah karnā tāki wuh bhī imāmoṅ ke taur par merī ḳhidmat kareṅ. Jab unheṅ masah kiyā jāegā to wuh aur bād meṅ un kī aulād hameshā tak maqdis meṅ is ḳhidmat ke lie maḳhsūs hoṅge.”"},{"book":"Ḳhurūj","chapter":"40","verse":"16","text":"Mūsā ne sab kuchh Rab kī hidāyāt ke mutābiq kiyā."},{"book":"Ḳhurūj","chapter":"40","verse":"17","text":"Pahle mahīne kī pahlī tārīḳh ko muqaddas ḳhaimā khaṛā kiyā gayā. Unheṅ Misr se nikle pūrā ek sāl ho gayā thā."},{"book":"Ḳhurūj","chapter":"40","verse":"18","text":"Mūsā ne dīwār ke taḳhtoṅ ko un ke pāiyoṅ par khaṛā karke un ke sāth shahtīr lagāe. Isī tarah us ne satūnoṅ ko bhī khaṛā kiyā."},{"book":"Ḳhurūj","chapter":"40","verse":"19","text":"Us ne Rab kī hidāyāt ke ain mutābiq dīwāroṅ par kapṛe kā ḳhaimā lagāyā aur us par dūsre ġhilāf rakhe."},{"book":"Ḳhurūj","chapter":"40","verse":"20","text":"Us ne sharīat kī donoṅ taḳhtiyāṅ le kar ahd ke sandūq meṅ rakh dīṅ, uṭhāne ke lie lakaṛiyāṅ sandūq ke kaṛoṅ meṅ ḍāl dīṅ aur kaffāre kā ḍhaknā us par lagā diyā."},{"book":"Ḳhurūj","chapter":"40","verse":"21","text":"Phir us ne Rab kī hidāyāt ke ain mutābiq sandūq ko Muqaddastarīn Kamre meṅ rakh kar us ke darwāze kā pardā lagā diyā. Yoṅ ahd ke sandūq par pardā paṛā rahā."},{"book":"Ḳhurūj","chapter":"40","verse":"22","text":"Mūsā ne maḳhsūs roṭiyoṅ kī mez Muqaddas Kamre ke shimālī hisse meṅ us parde ke sāmne rakh dī jis ke pīchhe ahd kā sandūq thā."},{"book":"Ḳhurūj","chapter":"40","verse":"23","text":"Us ne Rab kī hidāyat ke ain mutābiq Rab ke lie maḳhsūs kī huī roṭiyāṅ mez par rakhīṅ."},{"book":"Ḳhurūj","chapter":"40","verse":"24","text":"Usī kamre ke junūbī hisse meṅ us ne shamādān ko mez ke muqābil rakh diyā."},{"book":"Ḳhurūj","chapter":"40","verse":"25","text":"Us par us ne Rab kī hidāyat ke ain mutābiq Rab ke sāmne charāġh rakh die."},{"book":"Ḳhurūj","chapter":"40","verse":"26","text":"Us ne baḳhūr kī sone kī qurbāngāh bhī usī kamre meṅ rakhī, us parde ke bilkul sāmne jis ke pīchhe ahd kā sandūq thā."},{"book":"Ḳhurūj","chapter":"40","verse":"27","text":"Us ne us par Rab kī hidāyat ke ain mutābiq ḳhushbūdār baḳhūr jalāyā."},{"book":"Ḳhurūj","chapter":"40","verse":"28","text":"Phir us ne ḳhaime kā darwāzā lagā diyā."},{"book":"Ḳhurūj","chapter":"40","verse":"29","text":"Bāhar jā kar us ne jānwaroṅ ko chaṛhāne kī qurbāngāh ḳhaime ke darwāze ke sāmne rakh dī. Us par us ne Rab kī hidāyat ke ain mutābiq bhasm hone wālī qurbāniyāṅ aur ġhallā kī nazareṅ chaṛhāīṅ."},{"book":"Ḳhurūj","chapter":"40","verse":"30","text":"Us ne dhone ke hauz ko ḳhaime aur us qurbāngāh ke darmiyān rakh kar us meṅ pānī ḍāl diyā."},{"book":"Ḳhurūj","chapter":"40","verse":"31","text":"Mūsā, Hārūn aur us ke beṭe use apne hāth-pāṅw dhone ke lie istemāl karte the."},{"book":"Ḳhurūj","chapter":"40","verse":"32","text":"Jab bhī wuh mulāqāt ke ḳhaime meṅ dāḳhil hote yā jānwaroṅ ko chaṛhāne kī qurbāngāh ke pās āte to Rab kī hidāyat ke ain mutābiq pahle ġhusl karte."},{"book":"Ḳhurūj","chapter":"40","verse":"33","text":"Āḳhir meṅ Mūsā ne ḳhaimā, qurbāngāh aur chārdīwārī khaṛī karke sahan ke darwāze kā pardā lagā diyā. Yoṅ Mūsā ne maqdis kī tāmīr mukammal kī."},{"book":"Ḳhurūj","chapter":"40","verse":"34","text":"Phir mulāqāt ke ḳhaime par bādal chhā gayā aur maqdis Rab ke jalāl se bhar gayā."},{"book":"Ḳhurūj","chapter":"40","verse":"35","text":"Mūsā ḳhaime meṅ dāḳhil na ho sakā, kyoṅki bādal us par ṭhahrā huā thā aur maqdis Rab ke jalāl se bhar gayā thā."},{"book":"Ḳhurūj","chapter":"40","verse":"36","text":"Tamām safr ke daurān jab bhī maqdis ke ūpar se bādal uṭhtā to Isrāīlī safr ke lie taiyār ho jāte."},{"book":"Ḳhurūj","chapter":"40","verse":"37","text":"Agar wuh na uṭhtā to wuh us waqt tak ṭhahre rahte jab tak bādal uṭh na jātā."},{"book":"Ḳhurūj","chapter":"40","verse":"38","text":"Din ke waqt bādal maqdis ke ūpar ṭhahrā rahtā aur rāt ke waqt wuh tamām Isrāīliyoṅ ko āg kī sūrat meṅ nazar ātā thā. Yih silsilā pūre safr ke daurān jārī rahā."}]}