{"data":[{"book":"Luk'as Dooshishiyo","chapter":"10","verse":"1","text":"Maniyere okoon doonzo, shabe git ashuwotsi galbdek'i, bí amoosh b́gawts kitonat beyok jamok shin shino bo ametuwok'o git gito woshdek't b́woshi."},{"book":"Luk'as Dooshishiyo","chapter":"10","verse":"2","text":"10:2 Mat. 9:37-38  Hank'o boosh bíeti, «Hamb, kakwet mááyo aye, mááy kakuwi fintswotsmo kos'nee, mansh mááy katso doonz mááy kakwitwotsi mááyko'iyosh b́woshitwok'o k'onwere."},{"book":"Luk'as Dooshishiyo","chapter":"10","verse":"3","text":"10:3 Mat. 10:16  Eshe ameree, hamb, mereerikok'o iti elahi dagots twoshiri,"},{"book":"Luk'as Dooshishiyo","chapter":"10","verse":"4","text":"10:4-11 Mat. 10:7-14; Mar. 6:8-11; Luk'. 9:3-5  It werindosh eegor deshdek'k'ayere, gizi borsonor, k'arc'itonor, c'amonor b́ wotiyal deshdek'o k'ayere, ashonton jam aateyoke weerindatse need'ar aawo ili k'ayere."},{"book":"Luk'as Dooshishiyo","chapter":"10","verse":"5","text":"It kindts maa jamotse shin shino ‹Jeeno mansh wotowe,› erere,"},{"book":"Luk'as Dooshishiyo","chapter":"10","verse":"6","text":"Jeen shunts asho maa manitse fa'e wotiyal it jeeno bísh bodetwe, maniyalbako it jeeno it maants k'ay aanitwe."},{"book":"Luk'as Dooshishiyo","chapter":"10","verse":"7","text":"10:7 1 K'or. 9:14; 1 T'im. 5:18  Finiru ashosh damozo bísh geyife, mansha it kindts mootse itsh t'íntsetso mafetsr uyfetsr beewere, ik mootse keer k'osh moots gúúŕ k'ayere."},{"book":"Luk'as Dooshishiyo","chapter":"10","verse":"8","text":"Aaknor wotowa kitots it kindor ashuwots itn bo dek'or itsh bo t'intstso moore."},{"book":"Luk'as Dooshishiyo","chapter":"10","verse":"9","text":"Kit manitsi daatset shodetswotsnowere kashiwore, ash jamoosho were, ‹Ik'i mengstu it maantsan t'inraniye,› err keewwere."},{"book":"Luk'as Dooshishiyo","chapter":"10","verse":"10","text":"Ernmó kit aawitsor it kindor ash ashuwots itn dek'o bok'azetka wotiyal kit man jebats keder boosh hank'o erere,"},{"book":"Luk'as Dooshishiyo","chapter":"10","verse":"11","text":"10:10-11 Wosh. 13:51  ‹Hambe, dab notufatse fa'a it kitutsi k'undo itsh tebk'rirwone, ernmó Ik'i mengsto it maants b́ t'intsok'o dan de'ere.›"},{"book":"Luk'as Dooshishiyo","chapter":"10","verse":"12","text":"10:12 Aze. 19:24-28; Mat. 11:24; 10:15  Angshi aawots kit maniyere Sedom kituats weet fayo ketefe etirwe itsha.»"},{"book":"Luk'as Dooshishiyo","chapter":"10","verse":"13","text":"Manats dabt Iyesus hank'owo bíet, «Indowe neesha Korazine! indowe neena Betesayido! ititse finets aditswots, T'irositsnat Sidoniytse finere wotink'e manoke fa'a ashuwots shiyani taho tahde'er tuulats bede, naandrone etank'ne."},{"book":"Luk'as Dooshishiyo","chapter":"10","verse":"14","text":"Manshe angshi aawots itiyere T'irosnat Sidonats fayet fayo ketefee."},{"book":"Luk'as Dooshishiyo","chapter":"10","verse":"15","text":"10:15 14:13-15  Neewere K'frnahome, darots n borfetso dambaan tuwo geefneyá? Beree si'olits oot'etune.»"},{"book":"Luk'as Dooshishiyo","chapter":"10","verse":"16","text":"Aaninwere Iyesus b́ danifwotssh, «Iti k'ebetwoniye taano k'ebetwe, itsh k'aztso taano k'azre, taan k'aztso taan woshtsoniye b́ k'aziri,» bí eti."},{"book":"Luk'as Dooshishiyo","chapter":"10","verse":"17","text":"Shabe git wosheets b́danifwots boon woshetsoke aydek't gene'uwat bo aani, Iyesusokowere t'int́, «Doonzono! n shúútson dab Fo'erawwots noosh alernee» bo et."},{"book":"Luk'as Dooshishiyo","chapter":"10","verse":"18","text":"Iyesuswere boosh hank'owo bíet, «Shed'ano darotse guumok'o shap'eyat b́ fed'efere bek're,"},{"book":"Luk'as Dooshishiyo","chapter":"10","verse":"19","text":"10:19 Dub. 91:13  Eshe hamb! dawuzonat ok'olshon it net'etwok'o, balangari ang jamo it da'itwok'o itsh alo imre, itats gondo bets falitwo ik jago aaliye."},{"book":"Luk'as Dooshishiyo","chapter":"10","verse":"20","text":"Ernomó it shútso darotsi mezgebíyats guut'etsosh gene'ore bako Fo'erawo itsh b́ aletsosh gene'úk'ayere.»"},{"book":"Luk'as Dooshishiyo","chapter":"10","verse":"21","text":"Manór Iyesus S'ayn shayiron gene'uwat hank'o bí et, «Daronat datsonsh doonz wotts Nihono! keewhan s'ekwotsnat dantswotssh aatsat danawwotssh nkitstsotse neen údere, ee, Nihono! han k'alo n shuno wotere."},{"book":"Luk'as Dooshishiyo","chapter":"10","verse":"22","text":"«Jam keewo t nihoke taash imere, naayo koni b́woto nihoniyere okoon konwor dantso aaliye, mank'owa niho koni b́ woto naayo niye okoon wee naayo kitsosh b́ geyirw ashoniye okoon k'osho konwor danetwo aaliye.»"},{"book":"Luk'as Dooshishiyo","chapter":"10","verse":"23","text":"Maniye okoon Iyesus b́ danifwots maants wongr ett aanat bo aalsh hank'o bí eti, «It it bek'irwan bek'irowots derekne."},{"book":"Luk'as Dooshishiyo","chapter":"10","verse":"24","text":"Arikon ay nebiyiwotsnat naashwotsn it bek'irwan bek'osh tewntni bo teshi, ernmó be'aatsno, it k'ebirwanor k'ebosh tewntniye botesh, ernmó shiyatsne.»"},{"book":"Luk'as Dooshishiyo","chapter":"10","verse":"25","text":"Ik aaw Muse nemo daniyf iko Iyesusok b́weyi, bín fadosh geeyat «Danifono! dúre dúri kasho daatsosh eeg k'alo taash geyfa?» ett bíaati."},{"book":"Luk'as Dooshishiyo","chapter":"10","verse":"26","text":"Iyesuswere «Nemotse guut'etso eebi? n nababor bítse aak'owe n t'iwintsi?» bí et."},{"book":"Luk'as Dooshishiyo","chapter":"10","verse":"27","text":"Ashmanwere «Nemonmo ‹Doonzo Izar Izewernehe n maac'i s'eenon, n kashok'o, ni ang s'eenon, n nib s'eenon, shune,› ando mank'owa k'osh asho n tokok'o wosh de'er shune» etfe bí et."},{"book":"Luk'as Dooshishiyo","chapter":"10","verse":"28","text":"Iyesuswere «Arikon aniyirne, eshe nee man k'aluwe! dúre dúri kashone daatsitune» bí eti."},{"book":"Luk'as Dooshishiyo","chapter":"10","verse":"29","text":"Muse nemo daniyfonmó b́ tooko kááw asho woshosh geyat́, «Wotowa eré t mashmó kone bí?» ett bíaati."},{"book":"Luk'as Dooshishiyo","chapter":"10","verse":"30","text":"Iyesuswere hank'o ett bísh bíaaniy, «Ash iko Iyerusalemitse kesht Iyariko maants oot't bí'amfere weerindatse bik'fwots daatsdek't b́ taho bí'atse kishdek't, jot' isht k'irosh kasho b́ k'as'fere juuk'rat k'az boami."},{"book":"Luk'as Dooshishiyo","chapter":"10","verse":"31","text":"Kahhini iko dingatoń werind mann bí'amfera b́ teshi, jot' dek't juuk'rets ashman b́ bek'tsok'on eegor bísh b́k'alrawon ashman nad't k'azbiami."},{"book":"Luk'as Dooshishiyo","chapter":"10","verse":"32","text":"Mank'o Lewawiyo werindmann b́ beshefera b́tesh, bíwere ashman b́ bek'tsok'on eegor bísh b́ k'alrawon k'osh werindon beshat k'azbí'am."},{"book":"Luk'as Dooshishiyo","chapter":"10","verse":"33","text":"Semriya eteets dats ashonmó man weeron b́ beshefere ashman maants wáát, bín b́ bek'tsok'on bísh maac'o b́ k'ewi,"},{"book":"Luk'as Dooshishiyo","chapter":"10","verse":"34","text":"10:33-34 2 Zen. 28:15  B́maand t'int zeyitonat weyiniwon dutsets biro b́ gaawmanats b́ kuut'i, tahonowere bíats s'as'dek't tipb́k'ri, maniye il b́ took dazats bezdek't ib ibuwots k'eef mook dek' bíami, manoknowere sheengshdek't b́ duguní."},{"book":"Luk'as Dooshishiyo","chapter":"10","verse":"35","text":"Yatsok'on git dinariwotsi kishdek't ibi k'ey maa man doonzsh imt ‹Ashaan sheengshde dugunowe, k'osh gizo nkishiyalowere ti aanor neesh dashetwe,› bí eti."},{"book":"Luk'as Dooshishiyo","chapter":"10","verse":"36","text":"«Eshe, keez ashaanotsitse, biik'tswotsn togeyat dihts ashmansh b́ mashi bísh wottso aawi arefa neesha?»"},{"book":"Luk'as Dooshishiyo","chapter":"10","verse":"37","text":"Muse nemo daiyfonwere, «Bísh maac' k'ewat bín tep'tsmaniye,» ett bí'aaniy."},{"book":"Luk'as Dooshishiyo","chapter":"10","verse":"38","text":"Iyesus b́ danifwotsnton weerindo amfetst gál ikuts bodb́wtsi, manokno Martay eteets mááts iku bgal s'eegbdek'i,"},{"book":"Luk'as Dooshishiyo","chapter":"10","verse":"39","text":"10:38-39 Yoh. 11:1  Biwere Mariyami eteets mishu detsfa btesh, Mariyami eteetsman Iyesus tufi shirots bedek'at b́ danirw dano bk'ebiri."},{"book":"Luk'as Dooshishiyo","chapter":"10","verse":"40","text":"Martamó mish k'ac'on aydek't bmawufera btesh, mansh Iyesus maants t'iinat, «Doonzono! t mishhan fin jamo tiats k'azbk'rere bek'fetsat s'k niet eegishe? Oona neesha taash b dabitwok'o bish keewwe!» bi'eti."},{"book":"Luk'as Dooshishiyo","chapter":"10","verse":"41","text":"Doonzo Iyesusmó hank'o ett bish bí'aaniy, «Marta Martaye, nee ay keewone n kic'iri, ay keewonowere gondo nbek'iri,"},{"book":"Luk'as Dooshishiyo","chapter":"10","verse":"42","text":"Ernmó geytwoniye ik s'uzee, Mariyamwere k'ants keewo galdek'raniye, bínowere biyatse konwor k'a'udek'etwo aaliye.»"}]}