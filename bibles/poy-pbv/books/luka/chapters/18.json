{"data":[{"book":"Luka","chapter":"18","verse":"1","text":"Yesu kawagambiliti wantumintumi wakuwi mfanu, kawafunda wafiruwa kuluwa Mlungu mashaka goseri pota na koya."},{"book":"Luka","chapter":"18","verse":"2","text":"Yesu kalonga, “Mlushi lumu kuweriti na mtoza yakamtira ndiri Mlungu, ama kumjali muntu."},{"book":"Luka","chapter":"18","verse":"3","text":"Na kuweriti na mkenja mulushi lulii yakamgenderiti hakimu pakaluwa haki yakuwi pakatakula, ‘Guntangi mpati shanfuruwa kupata kulawa kwa mngondu gwangu.’"},{"book":"Luka","chapter":"18","verse":"4","text":"Kwa shipindi shivuwa hakimu kafiriti ndiri kumtanga, kumbiti upeleru wakuwi kaligambira mweni, ‘Tembera neni namtira ndiri Mlungu pota kulishera wantu,"},{"book":"Luka","chapter":"18","verse":"5","text":"toziya mkenja ayu kangaziyaga nentu, hanumwamuliri shauri lyakuwi. Pantenda ndiri hakendereyi kwiza panu na upeleru hakang'aziyi nentu!’ ”"},{"book":"Luka","chapter":"18","verse":"6","text":"Mtuwa kendereyiti kutakula, “Mpikaniri ntambu yakatakuliti mtoza ayu mdoda."},{"book":"Luka","chapter":"18","verse":"7","text":"Vinu, hashi Mlungu hapeni kawamuliri wantu wakuwi yawamlilira pashiru na paliwala? Hashi, hakakawi kuwatanga?"},{"book":"Luka","chapter":"18","verse":"8","text":"Nukugambirani, hakawamuliri kanongola. Kumbiti Mwana gwa Muntu pakiza hakuweri na njimiru pasipanu?”"},{"book":"Luka","chapter":"18","verse":"9","text":"Yesu kawagambiriti viraa mfanu gwagufata gwa walii yawalilola kuwera waherepa na kuwazarawu wantu wamonga."},{"book":"Luka","chapter":"18","verse":"10","text":"Kalonga, “Kuweriti na wantu wawili wakweniti kugenda Kunumba nkulu ya Mlungu kuluwa. Yumu kaweriti Mfalisayu na yumonga mtola kodi.”"},{"book":"Luka","chapter":"18","verse":"11","text":"Mfalisayu kagolokiti gweka yakuwi na kuluwa shimoyumoyu pakalonga, “ ‘Mlungu mayagashii, neni nanalwaliya ndiri, nampayu ndiri ama mndiyandiya gambira wantu wamonga. Nonga mayagashii kwaku toziya neni nulifana ndiri gambira mtola kodi ayu."},{"book":"Luka","chapter":"18","verse":"12","text":"Nfunga mala mbili mulijuma, ndaviya fungu lilongu lya vintu vyampatiti.’ ”"},{"book":"Luka","chapter":"18","verse":"13","text":"Kumbiti mtola kodi kagolokiti kwa kutali, kanyasula ndiri sheni shakuwi kumpindi, su kahinginika mumoyu mwakuwi pakalonga, “Mlungu, gumoneri lusungu neni yantenda vidoda!”"},{"book":"Luka","chapter":"18","verse":"14","text":"Yesu kalonga, “Nukugambirani, mtola kodi kawuyiti ukaya pawamlekeziyiti vidoda vyakatenditi, kumbiti Mfarisayu ulii wamlekeziyiti ndiri vidoda vyakatenda. Toziya woseri yawafira kulikweniziya hawawasulusiyi, na woseri yawalisulusiya weni hawawakweniziyi.”"},{"book":"Luka","chapter":"18","verse":"15","text":"Wantu wamu wamjegiriti Yesu wana wadidini su kawatulili mawoku gakuwi. Wafundwa pawawoniti, wawalewelera ntambu yawatenda,"},{"book":"Luka","chapter":"18","verse":"16","text":"kumbiti Yesu kawashema wana wizi kwakuwi pakalonga, “Muwaleki wana wadidini wizi kwaneni, namuwalewelera toziya Ufalumi wa Mlungu ndo wa wantu gambira awa."},{"book":"Luka","chapter":"18","verse":"17","text":"Nukugambirani nakaka! Muntu yoseri yakanka ndiri Ufalumi wa Mlungu gambira mwana mdidini hapeni kingiri amu.”"},{"book":"Luka","chapter":"18","verse":"18","text":"Mkulu gwa Wayawudi kamkosiyiti Yesu, “mfunda muheri, ntendi shishi nwezi kupata ukomu wa mashaka goseri?”"},{"book":"Luka","chapter":"18","verse":"19","text":"Yesu kamkosiya, “Iwera ashi gunshema muheri? Kwahera muntu yakawera muheri kumbiti Mlungu gweka yakuwi."},{"book":"Luka","chapter":"18","verse":"20","text":"Gugamana malagaliru, ‘Naguwera muhumba, nagulaga, nagwiwa, nagumtakulila mpayu muntu yoseri, guwapanani ligoya tati na mawu gwaku.’ ”"},{"book":"Luka","chapter":"18","verse":"21","text":"Yomberi kawankula, “Kwanjira panweriti mdidini, nugajimira malagaliru goseri aga.”"},{"book":"Luka","chapter":"18","verse":"22","text":"Yesu pakapikaniriti aga kamgambira, “Guleka shintu shimu shagufiruwa kutenda. Guwuzi kila shintu shaguwera nashu na guwagawiri wahushu mpiya azi, na gwenga haguweri mlundamali kumpindi, su gwizi na gunfati.”"},{"book":"Luka","chapter":"18","verse":"23","text":"Kumbiti muntu ulii pakapikaniriti aga, kahinginikiti nentu toziya kaweriti mlunda nentu."},{"book":"Luka","chapter":"18","verse":"24","text":"Yesu kawoniti ntambu yakahinginikiti na katakula, “Ntambu ayi hayiweri vikamala kwa wantu walunda kwingira mu Ufalumi wa Mlungu."},{"book":"Luka","chapter":"18","verse":"25","text":"Hayiweri ikamala kwa walunda mali kwingira mu Ufalumi wa Mlungu kuliku shigongolu shawamshema Ngamiya kupena mushitoboli sha sindanu.”"},{"book":"Luka","chapter":"18","verse":"26","text":"Wantu walii pawapikaniriti aga wakosiya, “Su gaa hakalopoziwi?”"},{"book":"Luka","chapter":"18","verse":"27","text":"Yesu kawankula, “Gawezekana ndiri kwa wantu, kumbiti kwa Mlungu gawezekana.”"},{"book":"Luka","chapter":"18","verse":"28","text":"Peteru kamgambira, “Guloli! Twenga tuleka kaya zetu na kukufata gwenga.”"},{"book":"Luka","chapter":"18","verse":"29","text":"Yesu kawagambira, “Yina! Nukugambirani nakaka muntu yoseri yakalekiti numba, ama mdala, ama walongu, ama mawu na watati wakuwi, ama wana toziya ya Ufalumi wa Mlungu"},{"book":"Luka","chapter":"18","verse":"30","text":"hakawanki gavuwa nentu mushipindi ashi na mushipindi shashiza hakawanki ukomu wa mashaka goseri.”"},{"book":"Luka","chapter":"18","verse":"31","text":"Yesu kawatoliti wantumintumi walii lilongu na wawili na kuwagambira, “Mpikaniri! Twankugenda Yerusalemu kulii kila shintu wambuyi wa Mlungu walembiti, kuusu Mwana gwa Muntu hagalawiri."},{"book":"Luka","chapter":"18","verse":"32","text":"Hawamupanani kwa wantu yawaweriti ndiri Wayawudi, na womberi hawamtenderi lidufiya na hawamwigilangi na hawamtemeri mata."},{"book":"Luka","chapter":"18","verse":"33","text":"Hawamsyatangi ndomontu na hawamlagi, kumbiti lishaka lya tatu kwanjira pakahowiti hakazyuki.”"},{"book":"Luka","chapter":"18","verse":"34","text":"Kumbiti wantumintumi wavimaniti ndiri vintu vyoseri avi, mana ya visoweru viweriti vififwa kwawomberi, na wavimaniti ndiri shakatakuliti Yesu."},{"book":"Luka","chapter":"18","verse":"35","text":"Yesu pakaweriti kapakwegera na Yeriku, kuweriti na muntu yakana lwisi yakalivagiti panjira pakaluwa."},{"book":"Luka","chapter":"18","verse":"36","text":"Pakapikaniriti lipinga lya wantu lyankupita kakosiya, “Kwana shishi?”"},{"book":"Luka","chapter":"18","verse":"37","text":"Womberi wamgambira, “Yesu gwa Nazareti kankupita.”"},{"book":"Luka","chapter":"18","verse":"38","text":"Nayomberi kalila kwa liziwu likulu, “Yesu! Mwana gwa Dawudi! Gumoneri lusungu!”"},{"book":"Luka","chapter":"18","verse":"39","text":"Wantu wawalongoleriti wamkalipira pawamgambira kanyamalili. Kumbiti yomberi kendereyiti kubotanga, “Mwana gwa Dawudi! Gumoneri lusungu!”"},{"book":"Luka","chapter":"18","verse":"40","text":"Yesu kagolokiti, na kawagambira wamjegeri muntu kana lwisi ulii. Muntu kana lwisi pakasokiti pakwegela, Yesu kamkosiya,"},{"book":"Luka","chapter":"18","verse":"41","text":"“Gufira nukutenderi shishi?”"},{"book":"Luka","chapter":"18","verse":"42","text":"Yesu kamgambira, “Guwoni! Kwakunjimira kwaku, ndo gupona.”"},{"book":"Luka","chapter":"18","verse":"43","text":"Pala palii, kaweza kuwona, na kamgendera Yesu, kalonga mayagashii kwa Mlungu. Lipinga lya wantu pawawoniti hangu, wamkwisiti Mlungu."}]}