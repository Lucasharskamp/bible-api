{"data":[{"book":"2 Bitrus","chapter":"2","verse":"1","text":"Amma a dā akwai annabawan ƙarya a cikin mutane, kamar yadda za a sami malaman ƙarya a cikinku. A ɓoye za su shigar da karkataccen koyarwa mai hallaka, har ma su yi mūsun Ubangiji mai iko duka wanda ya saye su suna kawo wa kansu hallaka farat ɗaya."},{"book":"2 Bitrus","chapter":"2","verse":"2","text":"Da yawa za su bi hanyoyinsu na rashin kunya su kuma sa a rena hanyar gaskiya."},{"book":"2 Bitrus","chapter":"2","verse":"3","text":"Cikin kwaɗayinsu waɗannan malaman ƙarya za su cuce ku da tatsuniyoyin da suka ƙaga. Hukuncinsu yana a rataye a kansu tun da daɗewa, hallakarsu kuma ba ta barci."},{"book":"2 Bitrus","chapter":"2","verse":"4","text":"Gama in har Allah bai ƙyale mala’iku sa’ad da suka yi zunubi ba, amma ya tura su cikin lahira, domin a tsare su don hukunci;"},{"book":"2 Bitrus","chapter":"2","verse":"5","text":"in har bai ƙyale duniya ta dā ba sa’ad da ya kawo ambaliya a kan mutanenta marasa tsoron Allah, amma ya kiyaye Nuhu, mai wa’azin adalci, da kuma waɗansu bakwai;"},{"book":"2 Bitrus","chapter":"2","verse":"6","text":"in har ya hukunta biranen Sodom da Gomorra ta wurin ƙone su suka zama toka, ya kuma maishe su misali na abin da zai faru da marasa tsoron Allah;"},{"book":"2 Bitrus","chapter":"2","verse":"7","text":"in kuwa har ya ceci Lot, mai adalci, wanda ya damu ainun da ƙazamar rayuwar mutane marasa bin doka;"},{"book":"2 Bitrus","chapter":"2","verse":"8","text":"(adon kuwa abin da adalin nan ya yi, ya kuma gani, sa’ad da yake a cikinsu, sai kowace rana yakan ji ciwon aikinsu na kangara a zuciyarsa mai adalci)"},{"book":"2 Bitrus","chapter":"2","verse":"9","text":"in haka ne, to, Ubangiji ya san yadda zai ceci mutane masu tsoron Allah daga gwaje-gwaje, yă kuma tsare marasa adalci don ranar hukunci, har yă zuwa ranar shari’a."},{"book":"2 Bitrus","chapter":"2","verse":"10","text":"Wannan gaskiya ce musamman ga waɗanda suke bin sha’awace-sha’awacen lalaci na mutuntaka, suna kuma rena masu mulki."},{"book":"2 Bitrus","chapter":"2","verse":"11","text":"duk da haka ko mala’iku ma da suka fi su ƙarfi suka kuma fi su iko, ba sa kawo irin wannan zargi na ɓata suna game da waɗannan talikai a gaban Ubangiji."},{"book":"2 Bitrus","chapter":"2","verse":"12","text":"Amma waɗannan mutane suna yin saɓo a kan abubuwan da ba su fahimta ba. Suna kama da dabbobi marasa hankali, halittun da suke bin abin da jikinsu ya faɗa musu kawai, waɗanda aka haifa don a kama a hallaka, kuma kamar dabbobi su ma za su hallaka."},{"book":"2 Bitrus","chapter":"2","verse":"13","text":"Za a yi musu sakamako da muguntar da suka yi. A ra’ayinsu jin daɗi shi ne a yi annashuwa da rana tsaka. Su ƙazamai ne marasa kunya, suna cike da jin daɗin sha’awace-sha’awacensu yayinda suke cin biki tare da ku."},{"book":"2 Bitrus","chapter":"2","verse":"14","text":"Idanunsu sun cike da zina, ba sa ƙoshi da yin zunubi; suna jarrabtar waɗanda ba tsayayyu ba; gwanaye ne a kan kwaɗayi, la’anannun iri!"},{"book":"2 Bitrus","chapter":"2","verse":"15","text":"Sun bar miƙaƙƙiyar hanya suka bauɗe suna bin hanyar Bala’am ɗan Beyor, wanda ya yi ƙaunar hakkin mugunta."},{"book":"2 Bitrus","chapter":"2","verse":"16","text":"Amma an tsawata masa saboda laifinsa ta wurin jaki, dabbar da ba ta magana, wadda ta yi magana da muryar mutum ta kuma kwaɓi haukan annabin."},{"book":"2 Bitrus","chapter":"2","verse":"17","text":"Waɗannan mutane maɓulɓulai ne babu ruwa da kuma hazon da guguwar iska take kora. An shirya matsanancin duhu dominsu."},{"book":"2 Bitrus","chapter":"2","verse":"18","text":"Gama suna surutai banza na girman kai, ta wurin son bin fasikanci na mutuntaka, sukan jan hankulan mutanen da suke kuɓucewa daga waɗancan masu zama cikin kuskure."},{"book":"2 Bitrus","chapter":"2","verse":"19","text":"Suna yin musu alkawarin ’yanci, yayinda su kansu bayi ne ga aikin lalata gama mutum bawa ne ga duk abin da ya mallake shi."},{"book":"2 Bitrus","chapter":"2","verse":"20","text":"In har sun kuɓuta daga lalacin duniya ta wurin sanin Ubangijinmu da kuma Mai Cetonmu Yesu Kiristi sai suka sāke koma a cikin lalacin, har ya rinjaye su, za su fi muni a ƙarshe fiye da farko."},{"book":"2 Bitrus","chapter":"2","verse":"21","text":"Zai fi musu kyau da ba su taɓa sanin hanyar adalci ba, fiye da a ce sun sani sa’an nan su juya bayansu ga umarni mai tsarkin nan da aka ba su."},{"book":"2 Bitrus","chapter":"2","verse":"22","text":"A kansu karin maganan nan gaskiya ce, “Kare ya koma kan amansa,”2.22 K Mag 26.11 da kuma, “Alade da aka yi wa wanka, ya koma birgimarsa cikin laka.”"}]}