{"data":[{"book":"1 Watesalonike","chapter":"2","verse":"1","text":"Mana ndughu tsetu mwemwe iwenyegho mwomanya ka ukumwangilani kwetu ng'akuwile hela bae."},{"book":"1 Watesalonike","chapter":"2","verse":"2","text":"Mana mwomanya pfatudununzighwe na pfatulighighwe akula Filipi. Hata ka tsakukala na unebe ng'ani, Imulungu wetu tsakatutenda tuwapetele Imbuli yake Inoghile bila kupfuka."},{"book":"1 Watesalonike","chapter":"2","verse":"3","text":"Chatuwakomangitsa si chinu che ughutsu bae, wala ng'achihile bae, wala si chinu cha ukubugha bae,"},{"book":"1 Watesalonike","chapter":"2","verse":"4","text":"ila ghamatsuwa ghose twolonga ka pfayobama Imulungu, kwaapfila yeye katutoghola, katwing'a sang'ano yo kuwapetela Imbuli ino Inoghile. Apfo ng'atubama kuwanoghelesa iwanu bae, ila twobama kumnoghelesa Imulungu iyomanya imimoyo yetu mbaka mghati."},{"book":"1 Watesalonike","chapter":"2","verse":"5","text":"Imulungu ka mkalangama wetu, mana ka pfammanya, twetwe ng'atutumile malonga gho kubembeletsa wala malonga gho ukukengela wala ng'atubamile kupata ipfinu pfenu kwa kwipfisa."},{"book":"1 Watesalonike","chapter":"2","verse":"6","text":"Ng'atubamile bae kutunyighwa ne iwanu, wala na mwemwe, wala ne imunu wowose,"},{"book":"1 Watesalonike","chapter":"2","verse":"7","text":"hata ka twetwe twa iwatumighwa wa Kiristu, ng'atubamile bae pfinu kulawa kuna mwemwe. Lekeni twetwe tsatukala tuhola mghati mwenu ka mai pfowalela iwanaghe."},{"book":"1 Watesalonike","chapter":"2","verse":"8","text":"Tsatumnoghelani ng'ani mbaka tuwaghalila Imbuli Inoghile kulawa kwe Imulungu, hamwe na ughima wetu pfipfila. Kwaapfila tsamkala iwanoghelighwa wetu."},{"book":"1 Watesalonike","chapter":"2","verse":"9","text":"Wandughu, mwemwe mwomanya pfatusang'ane ne ukudununzika chilo ne imisi tuleke kuwa imitsigho kwe imunu wowose mghati mwenu, hatukalile towapetela Imbuli Inoghile iilawile kwe Imulungu."},{"book":"1 Watesalonike","chapter":"2","verse":"10","text":"Mwemwe mwa iwakalangama, na Imulungu pfipfila, pfatukalile tunogha, ghotogholighwa ne Imulungu, na bila matotso mghati mwenu."},{"book":"1 Watesalonike","chapter":"2","verse":"11","text":"Mwomanya ka twetwe tsatumtendela chila imunu kuna mwemwe ka aba pfowatendela iwanaghe imwenyegho."},{"book":"1 Watesalonike","chapter":"2","verse":"12","text":"Tsatuwaghuma ghumoyo, kuwakanza na kuwakanya, ili mkale ka pfaimnoghelesa Imulungu, iyowakema mwingile mne undewa ne utunitso wake."},{"book":"1 Watesalonike","chapter":"2","verse":"13","text":"Pfipfila twetwe twoghendelela kulonga mighede kwe Imulungu ghamatsuwa ghose, kwaapfila hatuwaghalile Imbuli ila ye Imulungu, tsamuibokela ka imbuli ye Imulungu na si ka imbuli ye iwanu bae, na apfo pfipfo pfaili. Kwaapfila Imulungu kosang'ana mghati mwenu mwemwe imtoghola."},{"book":"1 Watesalonike","chapter":"2","verse":"14","text":"Wandughu, mwemwe mlawilighwa na ghaghala ighawalawile makingili ghe iwanu iwomtoghola Kiristu iwali akula Yudeya iwali iwanu we Imulungu. Ghaghala ighawalawile iwanu wa Kiristu Yesu. Mwemwe tsamdununzighwa ne iwanu we isi yenu ka pfipfila wawo pfawadununzighwe na Wayahudi weyawo,"},{"book":"1 Watesalonike","chapter":"2","verse":"15","text":"iwamkomile Imtwatsa Yesu na manabii, na hata twetwe pfipfila watudununza. Iwanu awo ng'awamnoghelesa Imulungu bae na wowahila iwanu wose."},{"book":"1 Watesalonike","chapter":"2","verse":"16","text":"Tsawabama watughome kuwapetela iwanu iwali si Wayahudi, usenga iuwaghalila ukombotsi. Apfo pfipfo pfawamemese nzambi tsawo tsawatendile ghamatsuwa ghose. Lekeni sambi maya ye Imulungu iwahulumkila!"},{"book":"1 Watesalonike","chapter":"2","verse":"17","text":"Wandughu, tsatwileka kwa ghamatsuwa chidogho ghaliyeka, kuya twileka kwa lukuli luliyeka na si kwa ghumoyo bae. Ghamatsuwa chidogho hambele, tsatubama ghendo tumwoneni keli."},{"book":"1 Watesalonike","chapter":"2","verse":"18","text":"Apfo tulamla ukuwangilani lwakeli. Nene Pauli tsambama kutsa kuna mwemwe mala mbili, lekeni Setani tsakatughoma."},{"book":"1 Watesalonike","chapter":"2","verse":"19","text":"Apfi hatutsakwima hambele he Imtwatsa Yesu hayatsokutsa, ghweko lya ukulangusa ukuhuma kwetu litsokuwa choni? Ambe mwemwe yamli lolelo lyetu na indeng'elo yetu!"},{"book":"1 Watesalonike","chapter":"2","verse":"20","text":"Ona, mwemwe mwa utunitso wetu na indeng'elo yetu!"}]}