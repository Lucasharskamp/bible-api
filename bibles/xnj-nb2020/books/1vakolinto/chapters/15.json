{"data":[{"book":"1 Vakolinto","chapter":"15","verse":"1","text":"Hinu, valongo, nigana kuvakumbusa lila Lilovi la Bwina lenivakokosili, na nyenye mukayipokili na kuyima cha kukangamala mugati yaki."},{"book":"1 Vakolinto","chapter":"15","verse":"2","text":"Kwa njila yaki msanguliwi, ngati mukamula malovi genivakokosili. Manya ngati mwasadiki waka."},{"book":"1 Vakolinto","chapter":"15","verse":"3","text":"Nene navapelili mambu ga mana neju genapokili namwene: Kuvya Kilisitu afwili ndava ya kubuda kwitu ngati chegijova Mayandiku Gamsopi,"},{"book":"1 Vakolinto","chapter":"15","verse":"4","text":"avikiwi mulitinda, akayuka ligono la datu ngati chegijova Mayandiku Gamsopi,"},{"book":"1 Vakolinto","chapter":"15","verse":"5","text":"amuhumalili Petili, na kangi avahumalili vamitumi kumi na vavili vala."},{"book":"1 Vakolinto","chapter":"15","verse":"6","text":"Kangi avahumalili valongo neju ya miya mhanu kwa pamonga wa valanda, vamahele vakona wumi, nambu vangi vafwili."},{"book":"1 Vakolinto","chapter":"15","verse":"7","text":"Lukumbi lungi amuhumalili Yakobo na mewa avahumalili vamitumi voha."},{"book":"1 Vakolinto","chapter":"15","verse":"8","text":"Pamwishu anihumalili nene, nene mwenavi ngati mundu mwavelekiwi lepi kwa lukumbi lwaki."},{"book":"1 Vakolinto","chapter":"15","verse":"9","text":"Muni nene mdebe neju pagati ya mitumi, na niganikiwa lepi kukemelewa mtumi, muni naying'aisi msambi wa vandu vevakumsadika Kilisitu vavi vandu va Chapanga."},{"book":"1 Vakolinto","chapter":"15","verse":"10","text":"Nambu kwa ubwina wa Chapanga, nivii ngati chanivii, kwa ubwina wa Chapanga kwangu wavi lepi waka. Lepi kuvya nihengili lihengu kwa kukangamala kuliku voha, lepi nene nambu ubwina wa Chapanga weuhenga lihengu na nene."},{"book":"1 Vakolinto","chapter":"15","verse":"11","text":"Nambu hati naha, yivyai vene ndi vevikokosa amala nene ndi mwenikokosa na chenichi ndi chetikokosa na nyenye ndi chemwisadika."},{"book":"1 Vakolinto","chapter":"15","verse":"12","text":"Yikavya tikokosa kuvya Kilisitu ayukiswi kuhuma mulifwa, ndava kyani pagati yinu mwijova kuvya kawaka uyukiswa wa vevafwili?"},{"book":"1 Vakolinto","chapter":"15","verse":"13","text":"Ngati kawaka uyukiswa wa vevafwili, hinu na mwene Kilisitu ayukili lepi,"},{"book":"1 Vakolinto","chapter":"15","verse":"14","text":"na ngati Kilisitu ayukili lepi, makokoselu gitu gangamanyikana na sadika yinu yangali chindu."},{"book":"1 Vakolinto","chapter":"15","verse":"15","text":"Neju pa genago tete ngativii tijova udese palongolo ya Chapanga, muni tajovili kuvya Chapanga amuyukisi Kilisitu kuhuma mulifwa, nambu amuyukisi lepi, ngati ndi chakaka vevafwili viyukiswa lepi, ndi Kilisitu yukiswa."},{"book":"1 Vakolinto","chapter":"15","verse":"16","text":"Muni ngati chakaka vevafwili nakuyukiswa, ndi na Kilisitu ayukili lepi."},{"book":"1 Vakolinto","chapter":"15","verse":"17","text":"Ngati Kilisitu ayukili lepi, ndi sadika yinu ya waka, mwakona muyendelela kumbudila Chapanga."},{"book":"1 Vakolinto","chapter":"15","verse":"18","text":"Neju ya genago, vala voha vevafwili kuni vakumsadika Kilisitu vayagili."},{"book":"1 Vakolinto","chapter":"15","verse":"19","text":"Ngati huvalila yitu mu Kilisitu na yivala wumi uwu wa hinu, hinu tete vandu kuhengewa lipyana kuliku vandu voha pamulima."},{"book":"1 Vakolinto","chapter":"15","verse":"20","text":"Nambu uchakaka ndi uwu, kuvya Kilisitu ayukili kuhuma mulifwa ndi kulangisa kuvya voha vevafwili yati viyukiswa."},{"book":"1 Vakolinto","chapter":"15","verse":"21","text":"Muni, lifwa labwelili na mundu mmonga, na mewa na uyukiswa kuhuma vafwili ubwelili na mundu mmonga."},{"book":"1 Vakolinto","chapter":"15","verse":"22","text":"Ngati vandu kuwungana na Adamu vandu voha vifwa, mewawa voha yati viyukiswa kwa kuwungana na Kilisitu."},{"book":"1 Vakolinto","chapter":"15","verse":"23","text":"Nambu kila mundu na Lukumbi lwaki, Kilisitu mtumbula wa uyukiso, kangi vevavi vaki ndi pala peibwela."},{"book":"1 Vakolinto","chapter":"15","verse":"24","text":"Pa genago, mwishu yati uhika lukumbi Kilisitu yati akumgotolela Dadi Chapanga Unkosi, peiwusa kutali kila mpungu wa ulongosi na mpungu wa uhotola na makakala."},{"book":"1 Vakolinto","chapter":"15","verse":"25","text":"Muni Kilisitu iganikiwa alongosayi mbaka Chapanga pakuvagwisa makoko vaki na kuvavika pahi ya magendelu gaku."},{"book":"1 Vakolinto","chapter":"15","verse":"26","text":"Likoko la mwishu kuyongomeswa ndi lifwa."},{"book":"1 Vakolinto","chapter":"15","verse":"27","text":"Muni, Mayandiku gijova, “Chapanga avikili vindu vyoha pahi ya magendelu gaki.” Nambu Mayandiku Gamsopi pegijova, “Vindu vyoha vivikiwi pahi ya magendelu gaki avitalalilayi.” Ndi Chakaka Chapanga nakuyingila mulilundu lenilo la vindu, muni mwene ndi akuvivika pahi ya Kilisitu."},{"book":"1 Vakolinto","chapter":"15","verse":"28","text":"Nambu vindu vyoha pevivikwa pahi ya ulongosi wa Kilisitu, na Mwana mwene yati akujivika pahi ya Chapanga, mwavikili goha pahi ya ulongosi waki, ndi Chapanga alongosa panani ya goha."},{"book":"1 Vakolinto","chapter":"15","verse":"29","text":"Ngati kawaka kuyukiswa, wu, vandu vala vevibatiziwa ndava ya vevafwili vahuvalila kupewa kyani? Ngati vevafwili viyukiswa lepi, ndava kyani kubatiziwa ndava ya vene?"},{"book":"1 Vakolinto","chapter":"15","verse":"30","text":"Na kwa upandi ndava kyani tikujiyoka kila lukumbi?"},{"book":"1 Vakolinto","chapter":"15","verse":"31","text":"Valongo, nene nikulilola lifwa lukumbi lwoha! Ulumba wenivii nawu ndi kuwungana Kilisitu Yesu BAMBU witu mwakunikita nikokosa lijambu ili."},{"book":"1 Vakolinto","chapter":"15","verse":"32","text":"Ngati lilengu langu ngalivyai la chimundu, kula kukomana kwangu na vandu vevavili ngati hinyama hikali apa pa Efeso ngakuvili chindu choki? Ngati vevafwili nakuyuka ndi, “Tilya na kunywa, muni chilau yati tifwa.”"},{"book":"1 Vakolinto","chapter":"15","verse":"33","text":"Mkoto kukongeka. “Vankozi vahakau vihalabisa uyovelu wa mundu.”"},{"book":"1 Vakolinto","chapter":"15","verse":"34","text":"Muyimuka! Mutumbula kutama bwina, na muleka kumbudila Chapanga. Vangi pagati yinu vammanyili lepi Chapanga. Nikuvajovela soni yivaha kwinu!"},{"book":"1 Vakolinto","chapter":"15","verse":"35","text":"Pangi mundu yati ikota, “Vevafwili yati viyukiswa wuli? Yati vivya na higa yoki?”"},{"book":"1 Vakolinto","chapter":"15","verse":"36","text":"Genago ndi makotelu ga uhomela! Ukamija mbeyu, changali kufwa hoti yivya nakumela."},{"book":"1 Vakolinto","chapter":"15","verse":"37","text":"Chaumija ndi mbeyu yene, pangi nganu amala mabenu gangi, nambu lepi lumelelu lwoha ubwela kumela mwanakandahi."},{"book":"1 Vakolinto","chapter":"15","verse":"38","text":"Chapanga akuyipela higa yeayiganili mwene mbeyu yeniyo, kila mbeyu yipewa higa yaki ya mwene."},{"book":"1 Vakolinto","chapter":"15","verse":"39","text":"Higa ya viwumbi vyoha ziwanangana lepi. Vandu vana higa yavi na hinyama hina higa yavi na videge vina higa yavi na somba zina higa zavi."},{"book":"1 Vakolinto","chapter":"15","verse":"40","text":"Yivili higa ya kunani kwa Chapanga na ya pamulima, ubwina wa higa ya kunani kwa Chapanga ndi wungi, na ubwina wa higa ya pamulima ndi wungi."},{"book":"1 Vakolinto","chapter":"15","verse":"41","text":"Lilanga lina ubwina waki, na mwehi na ndondo, hati ndondo yina ubwina waki hilekengana kwa ubwina."},{"book":"1 Vakolinto","chapter":"15","verse":"42","text":"Ndi chayivili kuvavala kuyukiswa kwa vevafwili. Ndi ngati mbeyu, higa yizikwa pahi uvya chakuwola, nambu uyukiswa changali kuwola."},{"book":"1 Vakolinto","chapter":"15","verse":"43","text":"Higa yizikwa cha soni, uyukiswa cha ukulu, kuzikwa namuna ya kulenda, uyukiswa uyva kwa makakala."},{"book":"1 Vakolinto","chapter":"15","verse":"44","text":"Tizikwa kwa muhiga yativelekewa nayu, pauyukiswa ndi higa ya chimpungu. Yivili higa ya magono goha na higa chimpungu."},{"book":"1 Vakolinto","chapter":"15","verse":"45","text":"Muni Mayandiku Gamsopi gijova, “Mundu wa kutumbula, Adamu avili mundu mwana wumi,” Nambu Adamu wa mwishu ndi Mpungu mwakuvapela vandu wumi."},{"book":"1 Vakolinto","chapter":"15","verse":"46","text":"Nambu nakulongolela higa ya chimpungu, nambu ndi wula wa wetivelekiwi nawu, ndi kangi wula wa chimpungu."},{"book":"1 Vakolinto","chapter":"15","verse":"47","text":"Adamu wa kutumbula kuwumbwa kuhuma muludaka lwa pamulima, ahumili pahi paludaka, Adamu pili ahumili kunani kwa Chapanga."},{"book":"1 Vakolinto","chapter":"15","verse":"48","text":"Vandu voha vevavili va pamulima vavili ngati mundu mwawumbiwi kuhuma muludaka, nambu vandu vala vevavili va kunani kwa Chapanga vavili ngati yula mwahumili kwa Chapanga."},{"book":"1 Vakolinto","chapter":"15","verse":"49","text":"Ngati chetiwanangini na yula mwawumbiwi kwa ludaka, mewawa yati tiwanangana na mwenuyo mwahumili kunani kwa Chapanga."},{"book":"1 Vakolinto","chapter":"15","verse":"50","text":"Hinu, valongo, nijova naha, chila chechakitiwi kwa higa na ngasi nakuhotola kuyingila mu Unkosi wa Chapanga, na higa yeyiwola nakuhotola kuyingila pandu pa higa yangawola."},{"book":"1 Vakolinto","chapter":"15","verse":"51","text":"Muyuwanila, nikuvajovela gamfiyu aga, tete yati tifwa lepi, nambu tete tavoha yati ting'anambuswa,"},{"book":"1 Vakolinto","chapter":"15","verse":"52","text":"Mambu aga yati gihumila lukumbi lwa lipenenga la mwishu pelipyuliwa. Chigafula kukupila na kulola. Muni lipenenga peyipyula, vevafwili yati viyukiswa vakotoka kufwa kavili na tete yati ting'anamuswa."},{"book":"1 Vakolinto","chapter":"15","verse":"53","text":"Muni higa iyi yakahalibika ndi yiganikiwa ying'anamuka changahalibika, higa yayihotola kufwa yikoto kufwa."},{"book":"1 Vakolinto","chapter":"15","verse":"54","text":"Hinu, higa iyi yeyifwa ying'anamuka nakuvya payivya nakuwola, na chechifwa pachivya nakufwa, penapo ndi palitimilika lilovi lelayandikwi, “Lifwa likomiwi, uhotoleka ukatimiliki!”"},{"book":"1 Vakolinto","chapter":"15","verse":"55","text":"“Lifwa, kuhotola kwaku kuvili koki? Lifwa makakala gaku ga kuleta mvinisu uvi koki?”"},{"book":"1 Vakolinto","chapter":"15","verse":"56","text":"Lifwa lipewa makakala ga kuvinisa kuhuma mukumbudila chapanga, mewawa kubuda kupata makakala mu malagizu."},{"book":"1 Vakolinto","chapter":"15","verse":"57","text":"Nambu timsengusa Chapanga mwakutipela uhotola kwa njila ya BAMBU witu Yesu Kilisitu."},{"book":"1 Vakolinto","chapter":"15","verse":"58","text":"Hinu, valongo vangu vaganu, muyima chakukangamala na changanyugusika. Magono goha muyendelela kujiwusa mulihengu la BAMBU, ndava mmanya kuvya lihengu lemwihenga kwa BAMBU liyaga lepi waka."}]}