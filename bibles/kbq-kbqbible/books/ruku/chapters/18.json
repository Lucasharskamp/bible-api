{"data":[{"book":"Ruku","chapter":"18","verse":"1","text":"Zamavesra osu maka zupa nunamu hanagu, fronka ke Jisasi'a amagema nentaza disaipol naga'a anage huno zamasami'ne,"},{"book":"Ruku","chapter":"18","verse":"2","text":"Mago rankumatera ke refkohu (jas) kva nera mani'neakino, Anumzamofonku korera nosuno, vahe'mokizmia zmagefenkami netrea nere."},{"book":"Ruku","chapter":"18","verse":"3","text":"Magora kento ara ana rankumapina mani'nea amo, ke refko nehia kva nete eva eva nehuno, anage hu'ne. Mago vahe'mo nazeri haviza nehianki naza huo hu'ne."},{"book":"Ruku","chapter":"18","verse":"4","text":"Mago'a knafina ana a'mofo kea antahi omi'neanagi, henka anage huno agesa antahine. Nagra Anumzamofonkura korera nosu'na, vahe'mokizmia zmagefenkami netroanagi,"},{"book":"Ruku","chapter":"18","verse":"5","text":"ama kento a'mo tutu hunenanteno hakare zupa evava nehuno nazeri navesra nehianki, ru evava huno nazeri naveresra hanigi aza hanue hu'ne."},{"book":"Ruku","chapter":"18","verse":"6","text":"Ramo'a anage huno zamasmi'ne, Fatgo osu ke refkohu kva nemo'ma hu'nea kegu tamagesa antahiho hu'ne."},{"book":"Ruku","chapter":"18","verse":"7","text":"Hanki Anumzamo'ma huhampri zmantenea vahe'mo'za, hanine zagene antahigevava nehanageno'a, fatgo avu'avara huno zavikezmia antahino zamaza osugahio?"},{"book":"Ruku","chapter":"18","verse":"8","text":"Amanage hu'na neramasamue. Agra ame huno zamasu ragizmanteno zamaza hugahie. Ana hugahianagi Vahe'mofo Mofavremo'ma esuno'a, Agra ama mopafi vahe'mofo zamentintia eme zamagegahifi eme ozamagegahie?"},{"book":"Ruku","chapter":"18","verse":"9","text":"Mago'ane fronka kea huno, zamagrazmigu antahi'za tagra fatgo vahe mani'none nehu'za, ruga'amo'za knare osu vahe mani'naze hu'za zamagefenkami netrazamokizmi zamasami'ne,"},{"book":"Ruku","chapter":"18","verse":"10","text":"Tare netremoke nunamu hunaku ra mono nompi mareri'na'e. Magora Farisi nere, magora takisi zago e'neria nere."},{"book":"Ruku","chapter":"18","verse":"11","text":"Farisi ne'mo'a otineno anage huno agra'agu nunamu hu'ne. Anumzamoka Nagra susu huna muse nehue, mago'a vaheknama osu'na havige huno musufa nesea vaheknara nosuna, kefoza nehaza vahekna osu'na, arave netanaza vahekna nosuna, ama takesi zago eneria ne'kna osu'noe."},{"book":"Ruku","chapter":"18","verse":"12","text":"Maka sontamofo agu'afina tare zupa ne'zana a'o nehu'na, maka'zama atrena zagoma erufintira, 10ni'a kevufintira musezana mago kevu refko huna Anumzamoka negamue."},{"book":"Ruku","chapter":"18","verse":"13","text":"Hianagi takisi zagoma e'neria ne'mo ogantu otino manino monafinka kesga huno nonkeno, kepri huno amimizare nemasagino amanage hu'ne. Kumike vahe mani'noanki Anumzamoka kasuntaginanto huno hu'ne!"},{"book":"Ruku","chapter":"18","verse":"14","text":"Amanage hu'na neramasamue, takisi eneria ne'mo'a Farisi ne'mofona agetereno Anumzamofo avurera fatgo huteno noma'arega vu'ne. Na'ankure agra avufga erisagama hanimofona, Anumzamo'a azeri fenka atregahie. Hianagi iza'o avufama anteramisimofona, Anumzamo'a azeri sga hugahie."},{"book":"Ruku","chapter":"18","verse":"15","text":"Mago'a veamo'za ne'one mofavre'zmia Jisasi zamufare zmavako nehuno, asomu ke huzmantenogu zamavare'za neage'za, amage'ma nentaza disaipol naga'mo'za nege'za, ke zamasu'naze."},{"book":"Ruku","chapter":"18","verse":"16","text":"Hianagi Jisasi'a mofavreramina ke hige'za Agrite azageno amagema nentaza disaipol nagara zamagi huno zamasmi'ne, Zamatrenke'za ne'one mofavreramina Nagrite eho. Kazmia renkanire ozmanteho. Na'ankure Anumzamofo Kumara, e'inahu vahe'mokizmi kuma me'ne."},{"book":"Ruku","chapter":"18","verse":"17","text":"Tamage hu'na neramasmue, iza'zo ama mofavre'mo'za enerizankna hu'za Anumzamofo Kumama e'orisamo'za, uofregahaze."},{"book":"Ruku","chapter":"18","verse":"18","text":"Mago afufenone kva ne'mo'a amanage huno Jisasina antahige'ne, Knare Rempi Hurami Ne'moke, nankna hute'na mani vava asimura erigahue?"},{"book":"Ruku","chapter":"18","verse":"19","text":"Higeno Jisasi'a anage huno kenona ana ne'mofona asmi'ne, Na'a higenka Nagrikura knare hu'nane hunka nehane? Mago vahe'mo'a knarera osu'neanki, Anumzana magokemo knarera hu'ne."},{"book":"Ruku","chapter":"18","verse":"20","text":"Hanki kagra kasegea antahinane, rumofo aro vea avazu osuo. Vahera aheofrio. Maka'zana musufa oso. Ru vahe'mofonkura havigea huonto. Negrerane negafane keznia erizafa huo, hu'nea kea antahinane. Huno Jisasi'a higeno, (Eks-Ati 20:12-16, Diu-Kas 5:16-20)"},{"book":"Ruku","chapter":"18","verse":"21","text":"ana kva ne'mo'a mofavre mani'na enoregatira ana mika kesegea amage ante'na e'noe, huno higeno,"},{"book":"Ruku","chapter":"18","verse":"22","text":"Jisasi'a ana ke antahiteno amanage huno ana ne'mofona asmi'ne, Mago zantfa atupara hu'nane, maka zanka'a zagore atrenka zago erinka, zamunte omne vahe nezamigeno, monafi fenonka'a mesigenka enka eme namage anto."},{"book":"Ruku","chapter":"18","verse":"23","text":"Hianagi ama ana naneke nentahino, rimpagna afufenoma'agura hu'ne. Na'ankure agra tusi'a afufeno antenegu ana hu'ne."},{"book":"Ruku","chapter":"18","verse":"24","text":"Jisasi'a ana nemofo negeno anage hu'ne, Fenozmine vahe'mo'za Anumzamofo Kumapima vunaku'ma hanazana tusi'a maraguzatigahaze!"},{"book":"Ruku","chapter":"18","verse":"25","text":"Na'ankure kemorimo'za fru hu'za nekazamofo kampina ufregahazanagi, afufenone vahe'mo'za tusi'a maraguzati'za Anumzamofo Kumapina ufregahaze."},{"book":"Ruku","chapter":"18","verse":"26","text":"Anampi mani'naza vahe'mo'za ana ne'kuma asamia kema nentahiza, hagi iza manivava asimura erigahie hu'za antahige'naze?"},{"book":"Ruku","chapter":"18","verse":"27","text":"Hianagi Jisasi'a anage hu'ne, Maka'zama vahe'mota osugazana, Anumzamo'a amne hugahie  higeno,"},{"book":"Ruku","chapter":"18","verse":"28","text":"Pita'a amanage huno hu'ne. Ko, mika zantia atreta, Kagri kamage anteta neone."},{"book":"Ruku","chapter":"18","verse":"29","text":"Higeno Jisasi'a anage huno zamasami'ne, Tamage hu'na neramasamue, magomo'a noma'o nenarono, afu aganano, nererano nefano, mofavre'ama Anumzamofo Kumaku'ma huno atresimo'a,"},{"book":"Ruku","chapter":"18","verse":"30","text":"amama mani'nea knafina rama'azantmi e'nerino, henkama esia knafina monarera, manivava asimura erigahie."},{"book":"Ruku","chapter":"18","verse":"31","text":"Jisasi'a 12fu'a amage'nentaza disaipol naga'a zmavrekanti anteno, anage huno zamasami'ne, Antahiho, Tagra Jerusalemi kumate marerita vanunkeno, maka kema kasnampa vahe'mo'za, Vahe'mofo Mofavregu hu'za kre'naza kemofo avufa'a fore hugahie."},{"book":"Ruku","chapter":"18","verse":"32","text":"Na'ankure megi'a vahe zamazampi avare amisageno, azanva ke hunente'za, azeri haviza nehu'za, avetu ahentegahaze."},{"book":"Ruku","chapter":"18","verse":"33","text":"Ana nehu'za, sefu amite'za, ahefrisageno friteno, ete tagufa knazupa otigahie."},{"book":"Ruku","chapter":"18","verse":"34","text":"Hianagi amage'ma nentaza disaipol naga'mo'za fritena otigahue hiankemofo agafa'amo'a frakino oku'a me'nege'za, ana kemofo agafa'a antahi amara osu'naze."},{"book":"Ruku","chapter":"18","verse":"35","text":"Jisasi'ma Jeriko kumate vugofa nehigeno, mago avusuhu ne'mo kamofo ankenarega meme nehuno mani'neno,"},{"book":"Ruku","chapter":"18","verse":"36","text":"antahigeno rama'a vahe enevazageno, naza fore nehie? huno zmantahigege'za,"},{"book":"Ruku","chapter":"18","verse":"37","text":"zamagra asami'za, Nazareti kumateti ne' Jisasi enevie nehazageno,"},{"book":"Ruku","chapter":"18","verse":"38","text":"Ranke huno kezatino, Jisasio Deviti Nemofoga kasuntginanto! Higeno,"},{"book":"Ruku","chapter":"18","verse":"39","text":"kotama vaza vahe'mo'za ana ke nentahi'za kesu'za, kea osunka kagira hamunkinka manio hu'naze. Hianagi mago'ane kezatino, Deviti Nemofoga kasuntginanto!"},{"book":"Ruku","chapter":"18","verse":"40","text":"Jisasi'a neviretira anante uotino, kehinkeno eno hige'za, ana nera ome avare'za erava'o hazageno, anage huno antahige'ne."},{"book":"Ruku","chapter":"18","verse":"41","text":"Na'a huganteku hugenka nehane? Higeno, Ramoka ete navua keso'e hanuegu nehue!"},{"book":"Ruku","chapter":"18","verse":"42","text":"Higeno Jisasi'a anage huno asmi'ne. Kamentintimo kazeri hari hianki kavua ko higeno,"},{"book":"Ruku","chapter":"18","verse":"43","text":"avurgamo'a ame huno anante hari higeno, ete knare huno negeno, Jisasina amage'anteno nevuno, Anumzamofo agi erisaga nehige'za, miko vahe'mo'za nege'za zamagranena Anumzamofo agi erisaga hu'naze."}]}