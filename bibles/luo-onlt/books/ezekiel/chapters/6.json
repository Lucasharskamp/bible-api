{"data":[{"book":"Ezekiel","chapter":"6","verse":"1","text":"Wach Jehova Nyasaye nobirona kawacho niya,"},{"book":"Ezekiel","chapter":"6","verse":"2","text":"“Wuod dhano chom wangʼi kuom gode mag Israel. Kor wach kuomgi,"},{"book":"Ezekiel","chapter":"6","verse":"3","text":"kiwacho ni, ‘Yaye gode mag Israel, winjuru wach Jehova Nyasaye Manyalo Gik Moko Duto. Ma e gima Jehova Nyasaye Manyalo Gik Moko Duto wacho ni gode madongo gi matindo, kendo ni bugni gi holni: Achiegni kelo ligangla mabiro kidhou, kendo abiro ketho kuonde motingʼore malo magu."},{"book":"Ezekiel","chapter":"6","verse":"4","text":"Kendeu mag misango ibiro kethi kendo kendeu miwangʼoe ubani ibiro muki, bende abiro keto ringre jo-Israel motho e nyim nyisecheu manono."},{"book":"Ezekiel","chapter":"6","verse":"5","text":"Abiro keyo ringre jo-Israel e nyim nyisechigi manono, kendo abiro keyo chokeu e alwora mag kendeu mag misango."},{"book":"Ezekiel","chapter":"6","verse":"6","text":"Kamoro amora mudakie, miechugo ibiro keth chuth kendo ibiro muki kuonde motingʼore malo, mondo kendeu mag misango keth chuth mi tieki, kendo nyisecheu manono muki mi rum, kendeu muwangʼoe ubani bende ibiro muki, kaachiel gi gimoro amora museloso."},{"book":"Ezekiel","chapter":"6","verse":"7","text":"Jou biro podho piny koseneg-gi e dieru, kendo unungʼe ni An e Jehova Nyasaye."},{"book":"Ezekiel","chapter":"6","verse":"8","text":"“ ‘To abiro reso ngima moko kuomgi, nikech jomoko kuomu biro tony ne ligangla, ka ibiro keyou e dier pinje gi ogendini."},{"book":"Ezekiel","chapter":"6","verse":"9","text":"Eka joma otony nopara, ka gin e pinje mibiro terogie twech, kaka gisechwanya gi chunjegi mandhaga mosebaro oweya kendo gi wengegi ma gisegombogo nyiseche mopa. Gibiro hum gi kitgi giwegi kuom gik maricho magisetimo kendo kuom timbegi mamono duto."},{"book":"Ezekiel","chapter":"6","verse":"10","text":"Kendo gibiro ngʼeyo ni An e Jehova Nyasaye, kendo ni ne ok awuo awuoya ni abiro kelo nigi masirani."},{"book":"Ezekiel","chapter":"6","verse":"11","text":"“ ‘Ma e gima Jehova Nyasaye Manyalo Gik Moko Duto wacho: Tengʼuru lweteu kendo gouru tiendeu piny kuywagoru niya, “Mano lit manade!” Nikech gik maricho gi mamono duto mag jo-dhood Israel, nikech gibiro podho e dho ligangla, gi kech kod tuoche."},{"book":"Ezekiel","chapter":"6","verse":"12","text":"Ngʼat man mabor tuoche nonegi, to ngʼat man machiegni nopodhi gi ligangla, kendo ngʼat motony, ma nores ngimane, kech nonegi. Kamano e kaka abiro toyo mirimba kuomgi."},{"book":"Ezekiel","chapter":"6","verse":"13","text":"Kendo gibiro ngʼeyo ni An e Jehova Nyasaye, ka jogi monegi opie e dier nyisechegi mopa kolworo kendegi mag misango, kendo kopongʼo kuonde motingʼore gi ewi gode malo kendo e bwo yiende duto motimo otiep gi yiende mag ober duto, kuonde mane gichiwoe ubani madungʼ tik mangʼwe ngʼar ne nyisechegi mopa duto."},{"book":"Ezekiel","chapter":"6","verse":"14","text":"Kendo abiro rieyo bada kuomgi mi ami piny lokre kama ok nyal dagie kendo, kochakore piny motwo nyaka Dibla, kamoro amora ma gidakie. Eka giningʼe ni An e Jehova Nyasaye.’ ”"}]}