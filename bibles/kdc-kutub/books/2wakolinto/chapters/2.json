{"data":[{"book":"2 Wakolinto","chapter":"2","verse":"1","text":"Avo nigelegeza, sikuniwatembelele kabili na kuwanyunyuwaza."},{"book":"2 Wakolinto","chapter":"2","verse":"2","text":"Kwavija nahawanyunyuwaza mweye, nani yonda yanihoze umoyo? Siyo wawaja waniwanyunyuwaze?"},{"book":"2 Wakolinto","chapter":"2","verse":"3","text":"Lekaavo niwandikila baluwa, silondile kwiza kumwenu na kunyunyuwazwa na mweye mulondeke kunhenda niye ndeng'helele. Vinikona niye nahadeng'helela na mweye vivija modeng'helela."},{"book":"2 Wakolinto","chapter":"2","verse":"4","text":"Mna ibaluwa ija niwandikila kwa kunyunyuwala na usungu muumoyo na mahozi mengi, sandike kwa kuwagela usungu, lakini kuwalagusila viniwanogela ng'hani."},{"book":"2 Wakolinto","chapter":"2","verse":"5","text":"Kamba munhu yahamgela usungu miyage, hangelile usungu ng'hani niye, ila kawagela usungu mweye mose, silonda kuwa msabalu ng'hani bule."},{"book":"2 Wakolinto","chapter":"2","verse":"6","text":"Nhaguso iyatagusigwe munhu ayo na wanhu bwando kumwenu yomfaya."},{"book":"2 Wakolinto","chapter":"2","verse":"7","text":"Kisigale sambi, mugele kumgongo na kumuhoza umoyo, ili sikuyanyunyuwale ng'hani na kubwela kuchugu."},{"book":"2 Wakolinto","chapter":"2","verse":"8","text":"Nowapula ng'hani, mulagusileni kabili munhu ayo kuwa mumnogela."},{"book":"2 Wakolinto","chapter":"2","verse":"9","text":"Kilamuso cha kuwandikila baluwa ija, nilonda kuwageza nijuwe kamba modaha kugoga kila kinhu."},{"book":"2 Wakolinto","chapter":"2","verse":"10","text":"Mwahagela kumgongo nzambi za munhu, na niye vivija nogela kumgongo. Kwavija nahagela kumgongo, kamba kweli cha baho kinhu cha kugela kumgongo, aho nogela kumgongo mgameso ga Kilisito mbuli ya mweye,"},{"book":"2 Wakolinto","chapter":"2","verse":"11","text":"ili Mwenembago sikuyawe mbala kumwetu, kwavija tojuwa viyogesa."},{"book":"2 Wakolinto","chapter":"2","verse":"12","text":"Vimvikile kudibuga da Tuloasi kuwapetela wanhu Mbuli Inogile ya Kilisito, nivika Mndewa kanivugulila nzila nimsang'hanile."},{"book":"2 Wakolinto","chapter":"2","verse":"13","text":"Lakini nikala moyo nyunguwaa, kwavija simvikile ndugu yangu Tito. Avo niwalaga nichola Makedonia."},{"book":"2 Wakolinto","chapter":"2","verse":"14","text":"Lakini, Imulungu yagweleligwe nhogolwa, yotulongoza mna ikibumbila cha kudeng'helela kuhuma kubitila Kilisito na kubitila siye topwililisa kila hanhu usenga wa Kilisito kamba mnung'ho."},{"book":"2 Wakolinto","chapter":"2","verse":"15","text":"Kwavija siye tuigala na mnung'ho unogile wa ubani ulavigwe na Kilisito kwa Imulungu, ukwenela kwa wanhu wose okomboligwa na waja opotela."},{"book":"2 Wakolinto","chapter":"2","verse":"16","text":"Kwa waja opotela, mnung'ho awo ogala ifa, lakini kwa waja okomboligwa, mnung'ho awo ogala ugima. Vino nani yofaya kwa sang'hano ayo?"},{"book":"2 Wakolinto","chapter":"2","verse":"17","text":"Siye hatuigalile na wanhu wayagwe, opata sente kwa kuchuuza usenga wa Imulungu, siye kwa kuilumba na Kilisito tolonga fulu ipile mgameso ga Imulungu, kamba wanhu tutumigwe na Imulungu."}]}