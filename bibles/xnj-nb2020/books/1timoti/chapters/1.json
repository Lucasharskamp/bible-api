{"data":[{"book":"1 Timoti","chapter":"1","verse":"1","text":"Nene Pauli, mtumi wa Yesu Kilisitu kwa malagizu ga Chapanga msangula witu na Yesu Kilisitu huvalila yitu."},{"book":"1 Timoti","chapter":"1","verse":"2","text":"Nikuyandikila Timoti mwana vangu wa chakaka musadika."},{"book":"1 Timoti","chapter":"1","verse":"3","text":"Niyupa utama ku Efeso ngati chana kuyupili panahambayi Makedonia. Vavili vandu kwenuko veviwula mawuliwu gaudese. Vabesayi vandu avo."},{"book":"1 Timoti","chapter":"1","verse":"4","text":"Vajovela veleka luhumu zangali chindu na magono goha kuluwula mahina ga vagogo changali mwishu, ndi vevileta ndindani. Vikumtangatila lepi mundu yeyoha kuhenga lihengu la Chapanga lelihengeka musadika."},{"book":"1 Timoti","chapter":"1","verse":"5","text":"Chindu chivaha cha mhilu uwu ndi kukangamalisa uganu weuhumila mumtima wa msopi, mtima wa kugana kuhenga gabwina, na sadika ya chakaka."},{"book":"1 Timoti","chapter":"1","verse":"6","text":"Vandu vangi vakongiwi na kung'anamukila malongesi gangali utangatila."},{"book":"1 Timoti","chapter":"1","verse":"7","text":"Vigana kuvya vawuliwa va malagizu, nambu nakuchimanya chevakujijova vene amala mambu gevikangamalisa."},{"book":"1 Timoti","chapter":"1","verse":"8","text":"Timanyili kuvya malagizu gabwina, ngati mundu ilola cheyiganikiwa kulola."},{"book":"1 Timoti","chapter":"1","verse":"9","text":"Timanyili kuvya malagizu nakuvikiwa ndava ya vandu vabwina, ndi vandu vahakau, vangayidakila malagizu, vevakumbela Chapanga na vandu vangamuyogopa Chapanga, amala kumgundamila Chapanga, vandu vevakuvakoma vadadi na vanyina vavi, amala vakomaji vovoha vala."},{"book":"1 Timoti","chapter":"1","verse":"10","text":"Muhilu uvikiwi ndava ya vevikita ukemi na vagosi vevikita ukemi vene kwa vene, vevigulisa vandu, vaudese na vevilapa udese amala vovoha vangalanda mawuliwu gachakaka."},{"book":"1 Timoti","chapter":"1","verse":"11","text":"Mawuliwu aga gihuma mu Lilovi la Bwina genipewili na Chapanga muni niyikokosayi. Lilovi la Bwina lenili lihuma kwa Chapanga mweavi na ukulu na mweilumbiwa magono goha."},{"book":"1 Timoti","chapter":"1","verse":"12","text":"Nikumsengusa Bambu witu Yesu Kilisitu mwenipelili makakala ndava ya lihengu langu. Nisengula ndava ya kunilola nene kuvya msadikika, anihagwili nimuhengela."},{"book":"1 Timoti","chapter":"1","verse":"13","text":"Hati peatumbwili pala namng'ahili na kumliga na kumvevesa, nambu Chapanga anihengili lipyana, ndava muni navili lepi na sadika kwakona, ndi namanyili lepi chenikita."},{"book":"1 Timoti","chapter":"1","verse":"14","text":"Nambu Bambu witu anipelili ubwina waki kwa umahele, anipelili sadika na uganu wetivili nawu mukuwungana na Kilisitu Yesu."},{"book":"1 Timoti","chapter":"1","verse":"15","text":"Majovo aga ndi gachakaka, na kangi uganikiwa kuyidakiwa, Kilisitu Yesu abwelili pamulima kuvasangula vevakumbudila Chapanga. Na nene ndi mbudanu kuliku venavo voha,"},{"book":"1 Timoti","chapter":"1","verse":"16","text":"nambu Chapanga anihengili lipyana. Muni nene mwenavili nikumbudila Chapanga kuliku voha, Kilisitu Yesu alangisa ukangamala waki wangali mwishu muni kandahi nivya luhumu kwa vala vevakumsadika na kupokela wumi wa magono goha wangali mwishu."},{"book":"1 Timoti","chapter":"1","verse":"17","text":"Kwaki mwene mweavi Nkosi wa magono goha, mwangafwa, mwangaloleka na mweavili Chapanga mwene, kwaki kuvya kutopeswa na ukulu magono goha gangali mwishu! Ena."},{"book":"1 Timoti","chapter":"1","verse":"18","text":"Mwana vangu Timoti, nikugotolela lilagizu lenili kulandana na malovi ga ulota gegajoviki kadeni ndava yaku. Gatumila malovi ago gavyai vindu vya kukomenela ngondo bwina,"},{"book":"1 Timoti","chapter":"1","verse":"19","text":"na uvyayi na mtima wa kukumbuka kukita gabwina. Vandu vangi nakuyuwanila maholo gavi ndi vakahalibisa sadika yavi."},{"book":"1 Timoti","chapter":"1","verse":"20","text":"Pagati yavi vavili Humenayo na Alekizanda, ndi nivatovili kwa kuvagotola mu mawoko ga Setani, muni vawuliwayi vakotoka kumliga Chapanga."}]}