{"data":[{"book":"Luka","chapter":"13","verse":"1","text":"Chipindi icho wantu wamwenga nawehadya wamgambilaga Yesu mbuli za Wagalilaya wakomagwa ni Pilato umo nawakachinja wanyama chani walavye ntambiko zawo kwa Chohile."},{"book":"Luka","chapter":"13","verse":"2","text":"Yesu niyo awagamba, “Mwafanyanya kugamba Wagalilaya awo wendaga na masa yatendese kujinka watuhu, hambwe kwaviya wasulumizwa saivyo?"},{"book":"Luka","chapter":"13","verse":"3","text":"Ichindedi sivyo ivyo! Naho nawagambilani kugamba hegu hamnaeile masa yenyu, nyoseni nambanike saviya wabanike."},{"book":"Luka","chapter":"13","verse":"4","text":"Hegu mwafanyanya kugamba wadya wantu mlongo na mnane wagwelagwa nu mnala kudya ko mzi wa Silowamu niyo wabanika wana masa kujinka wekazi wose nawakekala Yelusalemu?"},{"book":"Luka","chapter":"13","verse":"5","text":"Ichindedi sivyo ivyo! Naho nawagambilani kugamba hamneile masa yenyu, nyose nambanike saviya wabanike.”"},{"book":"Luka","chapter":"13","verse":"6","text":"Yesu niyo awasimwila mliganyo uno, “Hendaga na mntu yumwenga mta mti wa mtini mwe nkonde yakwe. Mntu uyo aitaga chani akazungule tini mo mtini uwo, mna niyo aubwila mti uwo haweleke hata ntunda dimwenga."},{"book":"Luka","chapter":"13","verse":"7","text":"Niyo amgamba yudya msinya inkonde, ‘Kaula! Ni mihilimo mitatu neza hano kuzungula tini mo mtini uno, mna silondole chochose. Ukante! Nimbwani ukujendeleza kujeseza isanga vya bule?’"},{"book":"Luka","chapter":"13","verse":"8","text":"Mna yudya msinyi wo mgunda ahitula, ‘Zumbe, ndakuuleka, ujinke mhilimo umwenga, naniuhaile nakuujeila mboleya."},{"book":"Luka","chapter":"13","verse":"9","text":"Hegu uneva uneleka mhilimo ukutimila, navitende vyedi vidala, hegu sivyo ivyo, wadaha kuukanta.’ ”"},{"book":"Luka","chapter":"13","verse":"10","text":"Zuwa dimwenga dya kuhumula Yesu na kahinya mwe nyumba yo kuvikila."},{"book":"Luka","chapter":"13","verse":"11","text":"Mvyele yumwenga endaga mnyonje, engilagwa ni mpepo zihiye kwa chipindi cha mihilimo mlongo na mnane, mgongo wakwe wendaga uhinda hakudaha kuchuluka."},{"book":"Luka","chapter":"13","verse":"12","text":"Yesu eze amwone niyo amwitanga, “Mnala, kuhonywa unyonje wako!”"},{"book":"Luka","chapter":"13","verse":"13","text":"Amwikiya mikono yakwe, ahadya echulusa mwenye na kumtunya Chohile."},{"book":"Luka","chapter":"13","verse":"14","text":"Mkulu ywe nyumba yo kuvikila kehiwa kwaviya Yesu kahonya mwe Zuwa dya kuhumula, ivyo alonga kwa wantu, “Kuna mazuwa mtandatu yakudamanya ndima, ivyo wize mwe mazuwa ayo chani uhonywe, siyo mwe Zuwa dya kuhumula!”"},{"book":"Luka","chapter":"13","verse":"15","text":"Zumbe amhitula, “Nyuwe wasongaganyi! Chila yumwenga ywenyu mwe Zuwa dya kuhumula hakukomweila njeku yakwe au mpunda kulaila mwe didewa na kuigala ko kuinywesa mazi?"},{"book":"Luka","chapter":"13","verse":"16","text":"Haluse mwelekwa yuno ywa Bulahimu nuyo avugailagwa ni Shetani kwa mihilimo mlongo na mine, hakungigwa alekeilwe chifungo chakwe mwe Zuwa dya kuhumula?”"},{"book":"Luka","chapter":"13","verse":"17","text":"Hitulo dyakwe ditenda wahigani wakwe wahuze, mna wantu watuhu niyo welelwa mwe mbuli zose zikwehela adamanye."},{"book":"Luka","chapter":"13","verse":"18","text":"Yesu kauza, “Useuta wa Chohile wi savihi? Nadaha kuuliganya na mbwani?"},{"book":"Luka","chapter":"13","verse":"19","text":"Wikala savino. Mntu aguha mbeyu nddo ikwitangwa haladali nakuihanda mwe nkonde yakwe. Yakula na kutenda mti, na wadege wo ulanga wazenga masasa mwa matambi yakwe.”"},{"book":"Luka","chapter":"13","verse":"20","text":"Yesu kauza naho, “Useuta wa Chohile naniuliganye na mbwani?"},{"book":"Luka","chapter":"13","verse":"21","text":"Wekala savino. Mvyele aguha hamila njeche na kuihanganya na madebe maidi na nusu ukajika unga wose niyo wagwaduka.”"},{"book":"Luka","chapter":"13","verse":"22","text":"Yesu niyo ajendeleza na ntambo yakwe kwita Yelusalemu, kajinkila kwe mizi na kaya, akahinya wantu Mbuli Yedi."},{"book":"Luka","chapter":"13","verse":"23","text":"Yumwenga kamwuza, “Zumbe, nawahonywe wantu wajeche du?”"},{"book":"Luka","chapter":"13","verse":"24","text":"“Damanyani viya mkudaha kwingila mwe lwivi lufinyu, kwaviya wantu walozize nawajeze kwingila mna hawadahe."},{"book":"Luka","chapter":"13","verse":"25","text":"Mkulu ywa nyumba nenuke nakuvugala ulwivi, niyo umo mkachimala kuse nakukonga kulonga mo ulwivi nakugamba, ‘Zumbe chivugwile ulwivi!’ Nawahituleni, ‘Sivimanyize mwalawahi!’"},{"book":"Luka","chapter":"13","verse":"26","text":"Niyo mwahitula, ‘Chidya na kunywa hamwenga na nyuwe kuhinya mo mzi wetu!’"},{"book":"Luka","chapter":"13","verse":"27","text":"Mna nagambe naho, ‘Simanyize uko mkulaila. Halaweni hangu, nyuwe wose mkudamanya yehiye!’"},{"book":"Luka","chapter":"13","verse":"28","text":"Namwile vivihi nakusigina meno yenyu umo mkamwona Bulahimu, Isaka na Yakobo na wawoni woseni mo Useuta wa Chohile, umo nyuwe mduligwe kuse!"},{"book":"Luka","chapter":"13","verse":"29","text":"Wantu na weze kulaila ulailo wa zuwa na uswelo wa zuwa, na kulaila kwa mwenye mzi na chibula, nakwikala he ngasu mo Useuta wa Chohile."},{"book":"Luka","chapter":"13","verse":"30","text":"Niyo wadya we waudumo haluse nawatende wankongo, na wadya wankongo haluse nawatende wa udumo.”"},{"book":"Luka","chapter":"13","verse":"31","text":"Mwe chipindi icho Mafalisayo wamwenga weza kwa Yesu na kumgamba, “Waungwa uhalawe hano wite hantu hatuhu, kwaviya Helode aunga akukome.”"},{"book":"Luka","chapter":"13","verse":"32","text":"Yesu awahitula, “Hitani mkadigambe diya uzi, ‘Nagulusa mpepo nakuhonya dyelo na luvi, mwe dizuwa dya katatu nanibindilize ndima yangu.’"},{"book":"Luka","chapter":"13","verse":"33","text":"Havinati naungwa nitende mwe sila dyelo, luvi, nachisindo siyo vyedi kwa muwoni kukomwa hatuhu mna Yelusalemu."},{"book":"Luka","chapter":"13","verse":"34","text":"“Yelusalemu, Yelusalemu! Weye ukuwakoma wawoni na wasigilwe ni Chohile kwenyu kwa kuwaduila mayuwe! Nkanana zilozize nasunga niwachisanye wekazi wako saviya nguku akufugasila wanawe hasi mwa mawawa yakwe, mna nyuwe hamnungile!"},{"book":"Luka","chapter":"13","verse":"35","text":"Na kwaivyo Nyumba yenyu nkulu ya kuvikila nailekwe. Nawagambilani kugamba hamniwone naho kubula umo namgambe, ‘Kajimbikwa uyo akwiza kwa zina dya Zumbe.’ ”"}]}