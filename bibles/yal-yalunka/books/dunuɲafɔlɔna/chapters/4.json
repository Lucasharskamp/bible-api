{"data":[{"book":"Dunuɲa Fɔlɔna","chapter":"4","verse":"1","text":"Adama yi Nmahawa kolon ɲaxanla ra. Nmahawa yi fudikan. E yi diin sɔtɔ naxan xili Kayini. Nmahawa yi a fala, a naxa, “Alatala bata n mali dii xɛmɛn sɔtɔ feen na.”4.1 Kayini maso xuina nde ra Heburu xuini naxan bunna nɛɛn “Sɔtɔna.”"},{"book":"Dunuɲa Fɔlɔna","chapter":"4","verse":"2","text":"Na xanbi, Nmahawa yi Kayini raburunna sɔtɔ dii xɛmɛna, naxan yi xili Habila. Habila, xuruse rabaan nan yi a ra. Kayini, xɛɛ biin nan yi a ra."},{"book":"Dunuɲa Fɔlɔna","chapter":"4","verse":"3","text":"Na waxatin to dangu, Kayini yi fa sansi bogina ndee ra, a ne ba saraxan na Alatala xa."},{"book":"Dunuɲa Fɔlɔna","chapter":"4","verse":"4","text":"Koni Habila yi fa xuruse dii singen na e nun a turena. Alatala yi Habila nun a saraxan nasuxu,"},{"book":"Dunuɲa Fɔlɔna","chapter":"4","verse":"5","text":"koni a mi Kayini nun a saraxan nasuxu."},{"book":"Dunuɲa Fɔlɔna","chapter":"4","verse":"6","text":"Na xanbi, Alatala yi Kayini maxɔdin, a naxa, “Nanfera i xɔlɔxi? Nanfera i yɛtagin masaraxi?"},{"book":"Dunuɲa Fɔlɔna","chapter":"4","verse":"7","text":"Xa i fe faɲin liga, n na rasuxuma nɛn, koni xa i fe ɲaxin liga, yulubina i ya dɛɛn na, a i mamɛlɛnma. I kata, i yi a nɔ.”"},{"book":"Dunuɲa Fɔlɔna","chapter":"4","verse":"8","text":"Kayini yi a fala a xunyɛn xa, a naxa, “En siga xɛɛn ma.” E to so xɛɛn ma, Kayini yi a xunyɛn Habila suxu. A yi a faxa."},{"book":"Dunuɲa Fɔlɔna","chapter":"4","verse":"9","text":"Na xanbi Alatala yi Kayini maxɔdin, a naxa, “I xunyɛn Habila minɛn yi?” A yi a yabi, a naxa, “N mi a kolon. N tan nan n xunyɛn kantan muxun na ba?”"},{"book":"Dunuɲa Fɔlɔna","chapter":"4","verse":"10","text":"Ala yi a fala, a naxa, “I nanse ligaxi? I tuli mati. I xunyɛn wunla n gbelegbelema bɔxɔni."},{"book":"Dunuɲa Fɔlɔna","chapter":"4","verse":"11","text":"N bata i danga bayo i bata i xunyɛn faxa. N na i kedima nɛn bɔxɔni ito ma i xunyɛn wunla dɛnaxan yi."},{"book":"Dunuɲa Fɔlɔna","chapter":"4","verse":"12","text":"I na bɔxɔn nawali, i mi balon sɔtɔma. I findima sigatiin nan na.”"},{"book":"Dunuɲa Fɔlɔna","chapter":"4","verse":"13","text":"Kayini yi a fala Alatala xa, a naxa, “Na hakɛn goronna gbo n tan xun ma."},{"book":"Dunuɲa Fɔlɔna","chapter":"4","verse":"14","text":"Xa i bata n kedi to, n mi i toma sɔnɔn. N findima sigatiin nan na. Muxun naxan sa n toma, a n faxama nɛn.”"},{"book":"Dunuɲa Fɔlɔna","chapter":"4","verse":"15","text":"Alatala yi a yabi, a naxa, “Ɛn-ɛn, xa muxu yo i faxa, n na i gbeen ɲɔxɔma nɛn dɔxɔɲa ma solofere.” Alatala yi taxamasenna sa Kayini ma alogo xa naxan sa a to, a nama a faxa."},{"book":"Dunuɲa Fɔlɔna","chapter":"4","verse":"16","text":"Awa, Kayini yi a makuya Alatala ra. A sa dɔxɔ Nodi bɔxɔni Eden nakɔɔn sogetede binna ra."},{"book":"Dunuɲa Fɔlɔna","chapter":"4","verse":"17","text":"Kayini yi a ɲaxanla kolon ɲaxanla ra. A ɲaxanla yi fudikan. A yi diin sɔtɔ naxan xili Xanɔki. Kayini yi taan ti na yi. A yi a diin xili sa na taan xun ma."},{"book":"Dunuɲa Fɔlɔna","chapter":"4","verse":"18","text":"Xanɔki nan Yiradi sɔtɔ. Yiradi yi Mehuyayɛli sɔtɔ. Mehuyayɛli yi Metusayɛli sɔtɔ. Metusayɛli yi Lameki sɔtɔ."},{"book":"Dunuɲa Fɔlɔna","chapter":"4","verse":"19","text":"Lameki yi ɲaxalan firin tongo. Kedenna xili Ada. Boden xili Sila."},{"book":"Dunuɲa Fɔlɔna","chapter":"4","verse":"20","text":"Ada yi Yabali sɔtɔ. Yabali, xuruse rabane nun bubu kanne baba nan yi a ra."},{"book":"Dunuɲa Fɔlɔna","chapter":"4","verse":"21","text":"Yabali xunyɛn xili Yubali. Yubali, konden maxane nun xulen fene baba nan yi a ra."},{"book":"Dunuɲa Fɔlɔna","chapter":"4","verse":"22","text":"Sila fan yi diin sɔtɔ. A xili Tubali-Kayini. A tan, xabun nan yi a ra. A yi waliseen sifan birin nafalama sulan na, e nun wurena. Tubali-Kayini xunyɛn ɲaxalanmaan yi xili Nama."},{"book":"Dunuɲa Fɔlɔna","chapter":"4","verse":"23","text":"Lameki yi a fala a ɲaxanle xa, a naxa, “Ada nun Sila, ɛ tuli mati. Lameki a ɲaxanle, ɛ ɛ tuli mati n ma falan na. N bata xɛmɛna nde faxa n gbeen ɲɔxɔn na. N bata na banxulanna faxa bayo a bata n maxɔlɔ."},{"book":"Dunuɲa Fɔlɔna","chapter":"4","verse":"24","text":"Xa Kayini daxa a gbeen ɲɔxɔ dɔxɔɲa ma solofere, Lameki a gbeen ɲɔxɔma nɛn dɔxɔɲa ma tonge solofere e nun solofere.”"},{"book":"Dunuɲa Fɔlɔna","chapter":"4","verse":"25","text":"Adama yi a ɲaxanla kolon ɲaxanla ra. A yi diin sɔtɔ naxan yi xili Seti. A na xili sa bayo Ala bata a diin Habila ɲɔxɔ so a yii Kayini naxan faxa.4.25 Seti maso xuina nde ra Heburu xuini naxan bunna nɛɛn “A bata a fi.”"},{"book":"Dunuɲa Fɔlɔna","chapter":"4","verse":"26","text":"Seti fan yi diin sɔtɔ naxan xili Enosi. Na waxatini, muxune yi Alatala xinla binya fɔlɔ."}]}