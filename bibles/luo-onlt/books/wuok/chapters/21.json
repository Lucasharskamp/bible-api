{"data":[{"book":"Wuok","chapter":"21","verse":"1","text":"“Magi e chike manyaka iketi e nyimgi."},{"book":"Wuok","chapter":"21","verse":"2","text":"“Ka ingʼiewo ja-Hibrania ma misumba, to enotini kuom higni auchiel. To e higa mar abiriyo, enobed thuolo, ka ok ochulo gimoro."},{"book":"Wuok","chapter":"21","verse":"3","text":"Kane obiro kapok okendo, to nodog kende; to kane obiro ka osekendo, to nodog gi chiegeno."},{"book":"Wuok","chapter":"21","verse":"4","text":"Ka ruodhe omiye dhako kendo onywolone yawuowi gi nyiri, dhakono kaachiel gi nyithinde nobed mwandu ruodhe kendo mana misumbano kende ema nobed thuolo."},{"book":"Wuok","chapter":"21","verse":"5","text":"“To ka misumba owacho ni, ‘Ahero ruodha kod chiega gi nyithinda kendo ok adwar bedo thuolo,’"},{"book":"Wuok","chapter":"21","verse":"6","text":"to ruodhe nyaka tere e nyim jongʼad bura. Notere e dhoot kata e siro mar dhoot kendo notuch ite gi riwi. Bangʼe obiro bedo misumbane nyaka chiengʼ."},{"book":"Wuok","chapter":"21","verse":"7","text":"“Ka ngʼato ouso nyare kaka misumba, to ok noweye obed thuolo kaka iweyo misumba madichwo."},{"book":"Wuok","chapter":"21","verse":"8","text":"To ka ruoth mongʼieweno chunye ok mor kode; to ruodheno noweye mondo oware. Oonge gi thuolo mar use ne jopinje mamoko, nikech oseketho singruokne kode."},{"book":"Wuok","chapter":"21","verse":"9","text":"Ka oyiere ni wuode, to nyaka omiye duongʼ kaka nyare."},{"book":"Wuok","chapter":"21","verse":"10","text":"Ka wuowino onywomo dhako machielo, to nyaka omi dhako mokwongo chiemo, lewni kendo nyaka obed kode e achiel."},{"book":"Wuok","chapter":"21","verse":"11","text":"To ka ok ochiwone gik moko adekgi, to dhakono, ni thuolo mar dhi, maonge chudo moro amora mar pesa."},{"book":"Wuok","chapter":"21","verse":"12","text":"“Ngʼato angʼata mogoyo ngʼato kendo onego to adier nyaka negi."},{"book":"Wuok","chapter":"21","verse":"13","text":"To kata kamano, ka gima otimono obothne, ma en dwach Nyasaye mondo mi otimre; to Nyasaye nomiye kar tony moseikone."},{"book":"Wuok","chapter":"21","verse":"14","text":"To ka ngʼato ochano kendo onego ngʼat machielo kuom wangʼ teko, to goleuru oko mabor gi kar kendona mar misango kendo negeuru."},{"book":"Wuok","chapter":"21","verse":"15","text":"“Ngʼato angʼata ma omonjo wuon kata min nyaka negi."},{"book":"Wuok","chapter":"21","verse":"16","text":"“Ngʼato angʼata mokawo nyawadgi githuon mi omiye ngʼat machielo kuom chudo kata bed ni pod opande e kindeno moyude gi ngʼatno, to nyaka nege."},{"book":"Wuok","chapter":"21","verse":"17","text":"“Ngʼato angʼata ma okwongʼo wuon kata min nyaka negi."},{"book":"Wuok","chapter":"21","verse":"18","text":"“Ka chwo gore kendo achiel kuomgi ogoyo nyawadgi gi kidi kata gi adhongʼ to ok otho, to obedo mana matuo kosiko e pien,"},{"book":"Wuok","chapter":"21","verse":"19","text":"to ngʼatno mane ogocho ok nomok e wachno ka machielono ochungo mi owuotho oko gi ludhe; to kata kamano, nyaka ochul ngʼat mohinyoreno kuom thuolone mokethore kendo one ni ochango chutho."},{"book":"Wuok","chapter":"21","verse":"20","text":"“Ka ngʼato ogoyo dichwo kata dhako ma misumba gi luth kendo misumbano otho kaluwore gi gochono, nyaka kume."},{"book":"Wuok","chapter":"21","verse":"21","text":"To ok enokume ka misumbano ochungo oa malo bangʼ ndalo achiel kata ariyo, nimar misumbano en mwandune."},{"book":"Wuok","chapter":"21","verse":"22","text":"“Ka chwo magore ogoyo dhako man-gi ich kendo onywol ka kinde nywol pok ochopo to onge hinyruok moro malich, ngʼat motimo marachno nyaka gol chudo moro amora ma chwor dhakono okwayo kendo jangʼad bura oyiego."},{"book":"Wuok","chapter":"21","verse":"23","text":"To ka nitie hinyruok marach to nyaka ukaw ngima kar ngima kendo"},{"book":"Wuok","chapter":"21","verse":"24","text":"wangʼ kar wangʼ, kendo lak kar lak, kendo lwedo kar lwedo kendo tielo kar tielo,"},{"book":"Wuok","chapter":"21","verse":"25","text":"del mowangʼ kar del mowangʼ kendo adhola kar adhola, kendo kama ogwar kar kama ogwar."},{"book":"Wuok","chapter":"21","verse":"26","text":"“Ka ngʼato ogoyo wangʼ misumba madichwo kata madhako ma wangʼeno okethore, to nyaka owene misumbaneno thuolo kaka chudo mar wangʼeno."},{"book":"Wuok","chapter":"21","verse":"27","text":"Kendo ka omuko lak misumba madichwo kata madhako, to nyaka owene misumbaneno thuolo kaka chudo mar lakeno."},{"book":"Wuok","chapter":"21","verse":"28","text":"“Ka rwath ochwoyo dichwo kata dhako monego, rwadhno nyaka go gi kite ma tho, kendo ringe kik cham. To wuon rwadhno wachno ok nomake."},{"book":"Wuok","chapter":"21","verse":"29","text":"To kata kamano, ka rwadhno osebedo gi kido mar chwopo kendo wuon-gi osesiem to ok osetweye e dipo mi onego dichwo kata dhako, rwadhno nyaka go gi kite kendo wuon-gi bende nyaka negi."},{"book":"Wuok","chapter":"21","verse":"30","text":"Kata kamano, ka buch tho oloki, moketne chudo, to nyaka ochul nengo moro amora moketne mondo oresgo ngimane."},{"book":"Wuok","chapter":"21","verse":"31","text":"Chik achielno ema nyaka tigo ka rwadh ochwowo nyathi ma wuowi kata ma nyako"},{"book":"Wuok","chapter":"21","verse":"32","text":"Ka rwath ochwowo dichwo kata dhako ma misumba, to wuon rwadhno nyaka chul ruodh misumbano fedha ma pekne romo nus kilo, kendo rwadhno nyaka negi."},{"book":"Wuok","chapter":"21","verse":"33","text":"“Ka ngʼato oelo dho bur kata okunyo moro kendo oweyo dhoge nono mi rwadh pur kata punda onyumoree,"},{"book":"Wuok","chapter":"21","verse":"34","text":"to wuon burno nyaka chul kuom lalno; kendo nyaka ochul wuon gigi kendo jamni mothogo nobed mage."},{"book":"Wuok","chapter":"21","verse":"35","text":"“Ka rwadh ngʼato ohinyo rwadh ngʼat machielo mi otho, to ginius rwath mangimano kendo ginipog pesa kaachiel gi ring rwath mothono marom."},{"book":"Wuok","chapter":"21","verse":"36","text":"To kata kamano, kane ongʼere ni rwadhno ne nigi kido mar chwopo, kendo wuon-gi ne osesiem to ne ok otweye, wuon-gi nyaka chul, chiayo kar chiayo kendo chiayo mothono nobed mare."}]}