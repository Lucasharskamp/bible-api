{"data":[{"book":"UDutheronomi","chapter":"11","verse":"1","text":"“Thandani uThixo uNkulunkulu wenu lilondoloze okwakhe, izimiso, imithetho lemilayo yakhe ngazozonke izikhathi."},{"book":"UDutheronomi","chapter":"11","verse":"2","text":"Khumbulani lamuhla ukuthi abantwabenu akusibo ababubonayo njalo babazi ubukhulu bukaThixo uNkulunkulu wenu; ubukhosi bakhe, isandla sakhe esilamandla, lengalo yakhe eyelulekileyo;"},{"book":"UDutheronomi","chapter":"11","verse":"3","text":"izibonakaliso azenzayo kanye lakho konke akwenzayo phakathi kwelizwe leGibhithe, ezenza kuFaro iNkosi yeGibhithe laselizweni lakhe lonke;"},{"book":"UDutheronomi","chapter":"11","verse":"4","text":"lalokho akwenza kubutho leGibhithe, lasemabhizeni lezinqola zawo, ukuthi wakunqoba njani konke lokhu ngamanzi oLwandle oluBomvu mhla bexotshana lani, kanye lokuthi uThixo wabachitha baphela du."},{"book":"UDutheronomi","chapter":"11","verse":"5","text":"Akusibantwabenu ababona alenzela khona enkangala laze lazafika lapha,"},{"book":"UDutheronomi","chapter":"11","verse":"6","text":"kanye lalokho akwenza kuDathani lo-Abhiramu, amadodana ka-Eliyabi wako-Rubheni. Lapho umhlaba owavuleka khona phambi kwabako-Israyeli wabaginya bonke kanye lezimuli zabo, lamathente abo lakho konke okuphilayo okwakungokwabo."},{"book":"UDutheronomi","chapter":"11","verse":"7","text":"Kodwa-ke kwakungawenu amehlo abona zonke lezizinto ezazenziwe nguThixo."},{"book":"UDutheronomi","chapter":"11","verse":"8","text":"Yikho-ke gcinani lilalele yonke imilayo engilinika yona lamuhla, ukuze lizuze amandla okuchapha iJodani liyelithumba lelolizwe,"},{"book":"UDutheronomi","chapter":"11","verse":"9","text":"njalo lihlale kulo isikhathi eside ilizwe uThixo alinika okhokho benu lezizukulwane zenu, ilizwe eligeleza uchago loluju."},{"book":"UDutheronomi","chapter":"11","verse":"10","text":"Lelolizwe elizangena kulo lilithumbe alifanani lelizwe laseGibhithe, lapho elivela khona, lapho elalihlanyela inhlanyelo yenu lithwala amanzi nzima lithelela njengesivandeni semibhida."},{"book":"UDutheronomi","chapter":"11","verse":"11","text":"Kodwa ilizwe elilichaphela uJodani ukuze lilithumbe libe ngelenu yilizwe lezintaba lezihotsha ezinatha zigcwale ngamanzi ezulu."},{"book":"UDutheronomi","chapter":"11","verse":"12","text":"Yilizwe uThixo uNkulunkulu wenu alikhathalelayo, amehlo kaThixo wenu aphezu kwalo kusukela ekuqaleni komnyaka kuze kube sekupheleni kwawo."},{"book":"UDutheronomi","chapter":"11","verse":"13","text":"Ngakho lingalalela ngokwethembeka imilayo yami engilinika yona lamuhla, ukuthanda uThixo uNkulunkulu wenu njalo limkhonze ngenhliziyo zenu zonke, langemiphefumulo yenu yonke,"},{"book":"UDutheronomi","chapter":"11","verse":"14","text":"ngalokho ngizanisa izulu emhlabeni wenu ngesikhathi salo, ekwindla kanye lasentwasa, ukuze libe lenala yamabele njalo livune, iwayini elitsha kanye lamafutha."},{"book":"UDutheronomi","chapter":"11","verse":"15","text":"Ngizamilisa utshani egangeni obuzadliwa zinkomo zenu, lina lizakudla lisuthe."},{"book":"UDutheronomi","chapter":"11","verse":"16","text":"Qaphelani linanzelele ukuthi aliyikuhugeka lihlamuke likhonze abanye onkulunkulu libakhothamele."},{"book":"UDutheronomi","chapter":"11","verse":"17","text":"Kungaba njalo ulaka lukaThixo luzavutha kini, njalo uzavala amazulu akhe ukuze kungabi lezulu elizakuna kuthi umhlaba wenu ungatheli izithelo, kuthi lina libhubhe masinyane elizweni elihle uThixo alinika lona."},{"book":"UDutheronomi","chapter":"11","verse":"18","text":"Gcinani amazwi ami la ezinhliziyweni lasengqondweni zenu, abopheleni njengezimpawu ezandleni zenu, liwabophele lemabunzini enu."},{"book":"UDutheronomi","chapter":"11","verse":"19","text":"Afundiseni abantwabenu, lixoxe ngawo nxa lihlezi emakhaya enu kanye lalapho lihamba endleleni, lapho lilala lanxa livuka."},{"book":"UDutheronomi","chapter":"11","verse":"20","text":"Abhaleni emigubazini yezindlu zenu kanye lasemasangweni enu,"},{"book":"UDutheronomi","chapter":"11","verse":"21","text":"ukuze kuthi insuku zenu kanye lezabantwabenu zande elizweni uThixo afunga ukulinika okhokho benu, kuze kube laphakade."},{"book":"UDutheronomi","chapter":"11","verse":"22","text":"Nxa lingamhlonipha lilandele imilayo yami le engilinika yona ukuba liyilandele, ukuthanda uThixo uNkulunkulu wenu, ukuhamba ngezindlela zakhe libambelele kuye ngokuqinileyo,"},{"book":"UDutheronomi","chapter":"11","verse":"23","text":"ngalokho uThixo uzazixotsha zonke izizwe phambi kwenu njalo lani lizazemuka izizwe ezinkulu kulani, njalo ezilamandla kulani."},{"book":"UDutheronomi","chapter":"11","verse":"24","text":"Yonke indawo elizanyathela kuyo izakuba ngeyenu: umhlaba wenu uzaqhela ukusuka enkangala usiya eLebhanoni, kusuka emfuleni iYufrathe kusiya olwandle olusentshonalanga."},{"book":"UDutheronomi","chapter":"11","verse":"25","text":"Kakho ozamelana lani. UThixo uNkulunkulu wenu, njengokulithembisa kwakhe, uzaletha ukuthuthumela ngani lokulesaba elizweni lonke, ngaphi langaphi elihamba khona."},{"book":"UDutheronomi","chapter":"11","verse":"26","text":"Khangelani, lamuhla ngifaka phambi kwenu isibusiso lesithuko,"},{"book":"UDutheronomi","chapter":"11","verse":"27","text":"isibusiso nxa lilalela imilayo kaThixo uNkulunkulu wenu engilinika yona lamuhla;"},{"book":"UDutheronomi","chapter":"11","verse":"28","text":"isithuko nxa lingalaleli imilayo kaThixo uNkulunkulu wenu njalo libe selitshiya indlela engilikhomba yona ngokulandela abanye onkulunkulu elingabaziyo."},{"book":"UDutheronomi","chapter":"11","verse":"29","text":"Nxa uThixo uNkulunkulu wenu eselifikisile elizweni eselingena kulo ukuba lilithumbe, kalibomemezela liseNtabeni iGerizimu lezozibusiso, kuthi liseNtabeni ye-Ebhali limemezele izithuko."},{"book":"UDutheronomi","chapter":"11","verse":"30","text":"Njengoba lisazi, izintaba zingaphetsheya kweJodani, entshonalanga yomgwaqo okhangele entshonalanga, eduzane lezihlahla ezinkulu zaseMore, elizweni lalawo maKhenani ahlala e-Arabha eduzane kweGiligali."},{"book":"UDutheronomi","chapter":"11","verse":"31","text":"Seliseduze ukuchapha iJodani ukuba lingene lithumbe lelolizwe uThixo uNkulunkulu wenu alinika lona. Kuzakuthi nxa selilithethe selihlala khona,"},{"book":"UDutheronomi","chapter":"11","verse":"32","text":"libe leqiniso lokuthi liyalalela zonke izimiso lemithetho engilibekela yona lamuhla.”"}]}