{"data":[{"book":"Yohana","chapter":"11","verse":"1","text":"Munhu yakemigwe Lazalo yakalile kudibuga da Betania kakala mtamu. Betania dijo buga diwakalile Malia na mkulu wake Mata."},{"book":"Yohana","chapter":"11","verse":"2","text":"Malia ino ayo yambakaze Mndewa mavuta gonung'hila goya mmagulu na kuhangusa kwa mvili zake. Lazalo lumbu jake ayo yakalile mtamu."},{"book":"Yohana","chapter":"11","verse":"3","text":"Avo lumbu zake Lazalo wamgalila Yesu usenga, “Mndewa, mbwigako yuumnogele mtamu.”"},{"book":"Yohana","chapter":"11","verse":"4","text":"Yesu viyahulike avo, kalonga, “Utamu awo honda ugale ifa. Uno ulawilila kugala nhogolwa kwa Imulungu, na vivo vonda iwe kwa Mwana wa Munhu kobokela nhogolwa.”"},{"book":"Yohana","chapter":"11","verse":"5","text":"Yesu kawanogela Mata na mdodo wake Malia na lumbu jao Lazalo."},{"book":"Yohana","chapter":"11","verse":"6","text":"Viyabokele usenga uno kamba Lazalo kakala mtamu, Yesu kongeza siku mbili kukala aho haakalile."},{"book":"Yohana","chapter":"11","verse":"7","text":"Abaho Yesu kawalongela wanahina zake, “Tubweleni Yudea.”"},{"book":"Yohana","chapter":"11","verse":"8","text":"Wanahina wamwidika, “Mfundiza, sambi sambi Wayahudi wa aho walonda kukutowa mabwe, abaho kofunga mwanza ubwele kuko?”"},{"book":"Yohana","chapter":"11","verse":"9","text":"Yesu kalonga, “Vino imisi yabule masaa longo na mabili? Avo wanhu ogenda imisi hawaikwala, kwavija owona mulenge wa mwiisi ino."},{"book":"Yohana","chapter":"11","verse":"10","text":"Lakini kamba wahagenda ikilo oikwala kwavija wabule mulenge.”"},{"book":"Yohana","chapter":"11","verse":"11","text":"Yesu viyamambukize kulonga avo, kalonga, “Mbwigaetu Lazalo kawasa, lakini nochola kumulamusa.”"},{"book":"Yohana","chapter":"11","verse":"12","text":"Wanahina wamwidika, “Mndewa, kamba kawasa kohona.”"},{"book":"Yohana","chapter":"11","verse":"13","text":"Yesu kakala yofambula kamba Lazalo kafa, lakini wanahina zake wagesa kakala yolonga kuwasa utulo."},{"book":"Yohana","chapter":"11","verse":"14","text":"Avo Yesu kawalongela fulu ipile, “Lazalo kafa,"},{"book":"Yohana","chapter":"11","verse":"15","text":"lakini nodeng'helela mbuli yenu kwavija sikalile nayo ili mutogole. Leka tucholeni kumwake.”"},{"book":"Yohana","chapter":"11","verse":"16","text":"Tomaso yakemigwe Pacha kawalongela wanahina wayage, “Tucholeni hiko hamoja na Mfundiza, tukafe nayo!”"},{"book":"Yohana","chapter":"11","verse":"17","text":"Yesu viyavikile ako, kaluvika lukuli lwa Lazalo lwa mdipanga siku nne."},{"book":"Yohana","chapter":"11","verse":"18","text":"Betania ikala utali wa kamba kilometa ndatu kulawa Yelusalemu,"},{"book":"Yohana","chapter":"11","verse":"19","text":"Wayahudi wengi weza kuwalola Mata na Malia na kuwagoga makono mbuli ya ifa ya lumbu jao."},{"book":"Yohana","chapter":"11","verse":"20","text":"Mata viyahulike kamba Yesu kakala yokwiza, kalawa kunze kumbokela, lakini Malia kasigala mng'anda."},{"book":"Yohana","chapter":"11","verse":"21","text":"Mata kamulongela Yesu, “Mndewa, maza ukalile baha lumbu jangu sambi yafe bule!"},{"book":"Yohana","chapter":"11","verse":"22","text":"Lakini hata sambi nojuwa kamba Imulungu kokugwaa kinhu chochose kiumpula.”"},{"book":"Yohana","chapter":"11","verse":"23","text":"Yesu kamulongela, “Lumbu jako kozilibuka.”"},{"book":"Yohana","chapter":"11","verse":"24","text":"Mata kedika, “Nojuwa kamba kozilibuka mna isiku ya uhelelo.”"},{"book":"Yohana","chapter":"11","verse":"25","text":"Yesu kamulongela, “Niye ayo uzilibuko na ugima. Wanhu wose onhogola okuwa wagima, hata wahafa,"},{"book":"Yohana","chapter":"11","verse":"26","text":"na wanhu wose weli wagima na onhogola niye honda wafe bule. Kozitogola mbuli zino?”"},{"book":"Yohana","chapter":"11","verse":"27","text":"Mata kedika, “Ona Mndewa, notogola kamba gweye ayo Kilisito Mkombola, Mwana wa Imulungu ija yezile mwiisi.”"},{"book":"Yohana","chapter":"11","verse":"28","text":"Mata viyalongile avo, kabweleganya mng'anda, kamkema mkulu wake Malia kinyelegezi. Kamulongela, “Mfundiza kabaha, kokukema gweye.”"},{"book":"Yohana","chapter":"11","verse":"29","text":"Malia viyahulike avo, kenuka himahima kamcholela Yesu."},{"book":"Yohana","chapter":"11","verse":"30","text":"Yesu kakala yang'hali hanavika mkijiji, lakini kakala hanhu aho haamting'hane Mata."},{"book":"Yohana","chapter":"11","verse":"31","text":"Avo, Wayahudi wakalile mng'anda na Malia omgoga makono, wamkweleleza viwamone kenuka himahima na kuchola kunze. Wagesa kochola kudipanga kulila."},{"book":"Yohana","chapter":"11","verse":"32","text":"Malia kavika aho haakalile Yesu, bahaja viyamone, kamfugamila, kalonga, “Mndewa, maza ukalile baha, lumbu jangu sambi yafe bule!”"},{"book":"Yohana","chapter":"11","verse":"33","text":"Yesu viyamone Malia kolila, na Wayahudi wakalile nayo olila vivija, kona usungu na kanyunyuwala muumoyo."},{"book":"Yohana","chapter":"11","verse":"34","text":"Yesu kawauza, “Mumzikila kwahi?”"},{"book":"Yohana","chapter":"11","verse":"35","text":"Yesu kalila."},{"book":"Yohana","chapter":"11","verse":"36","text":"Wayahudi walonga, “Loleni viyamnogele Lazalo.”"},{"book":"Yohana","chapter":"11","verse":"37","text":"Lakini wanhu wayagwe walonga, “Kamuhonya munhu msuwameso, hadahile vilihi kumtenda Lazalo sikuyafe?”"},{"book":"Yohana","chapter":"11","verse":"38","text":"Yesu viyakalile yang'hali konyunyuwala muumoyo, kachola kudipanga, dikalile mhango igubikigwe na dibwe."},{"book":"Yohana","chapter":"11","verse":"39","text":"Yesu kawalagiza, “Segeseni idibwe!”"},{"book":"Yohana","chapter":"11","verse":"40","text":"Yesu kamulongela, “Vino sikulongele bule wahatogola kouwona ukulu wa Imulungu?”"},{"book":"Yohana","chapter":"11","verse":"41","text":"Wadikwesa hamgwazo idibwe, Yesu kalola uchanha kalonga, “Nokugwaa nhogolwa gweye Tata, kwavija konhegeleza."},{"book":"Yohana","chapter":"11","verse":"42","text":"Nojuwa kamba siku zose konhegeleza, lakini nolonga vino mbuli ya wanhu weli hano, ili watogole gweye kunhuma.”"},{"book":"Yohana","chapter":"11","verse":"43","text":"Viyamambukize kulonga avo, kakemelela, “Lazalo, lawa kunze!”"},{"book":"Yohana","chapter":"11","verse":"44","text":"Lazalo kalawa kunze kuno makono gake na magulu gake gazingilizigwa sitili, na leso mkihanga chake. Yesu kawalongela, “Mfunguleni mulekeni yachole.”"},{"book":"Yohana","chapter":"11","verse":"45","text":"Wayahudi wengi wacholile kumtembelela Malia wachona kiyatendile Yesu, wamtogola."},{"book":"Yohana","chapter":"11","verse":"46","text":"Lakini wanhu wayagwe wabwela kwa Mafalisayo, wawalongela kija kiyatendile Yesu."},{"book":"Yohana","chapter":"11","verse":"47","text":"Avo Mafalisayo na wakulu wa walava nhosa waiting'hana na wanhu wa mkitala waiuza, “Vino tutende choni? Loleni mbuli za unzonza ziyotenda munhu ino!Mulava nhosa wa Kiyahudi"},{"book":"Yohana","chapter":"11","verse":"48","text":"Kamba twahamuleka yagendelele vivo, kila munhu komtogola, na wakulu wa Walumi okwiza na kuinanga Ng'anda yetu ya Imulungu na isi yetu!”"},{"book":"Yohana","chapter":"11","verse":"49","text":"Imoja wao, yakemigwe Kayafa, yakalile Mkulu wa walava nhosa, kalonga, “Mweye mwa wabozi!"},{"book":"Yohana","chapter":"11","verse":"50","text":"Vino hamona kamba vinoga ng'hani kumwenu munhu imoja yafe mbuli ya wanhu, kubanza isi yose inangigwe?”"},{"book":"Yohana","chapter":"11","verse":"51","text":"Halongile vino kwa kugesa mwenyego, lakini kwavija kakala Mkulu wa walava nhosa mwaka awo, kakala yolagula kamba Yesu kofa mbuli ya Wayahudi,"},{"book":"Yohana","chapter":"11","verse":"52","text":"na siyo kwa Wayahudi waiyeka, lakini vivija kuwagala hamoja wanhu wa Imulungu wapwililike wawe wamoja."},{"book":"Yohana","chapter":"11","verse":"53","text":"Kulawa siku dijo wakulu wa Wayahudi wamkalila kiseto Yesu wamkome."},{"book":"Yohana","chapter":"11","verse":"54","text":"Avo Yesu hacholile kunze kunze mwiisi ya Yudea, lakini kasegela kachola behi na luwala, kunadibuga dikemigwe Efulahimu, kakala kuko na wanahina zake."},{"book":"Yohana","chapter":"11","verse":"55","text":"Kipindi cha nyimwilinyimwili ya Pasaka ya Wayahudi kikala behi kuvika, avo wanhu wengi wachola Yelusalemu ili waisunhe, nyimwilinyimwili ing'hali hainavika."},{"book":"Yohana","chapter":"11","verse":"56","text":"Wakala omzahila Yesu, na viwaiting'hane Mng'anda ya Imulungu, waiuza, “Vino mogesaze? Hambe Yesu honda yeze mwiinyimwilinyimwili?”"},{"book":"Yohana","chapter":"11","verse":"57","text":"Wakulu wa walava nhosa na Mafalisayo walagiza kamba munhu yoyose kakujuwa kuyali Yesu yalonge, ili wamgoge."}]}