{"data":[{"book":"Vayibulaniya","chapter":"11","verse":"1","text":"Ponopa ujumilwa ndi kuva na chiganu kwa milandu yitushuvilila na kuva na unakaka nakamu ya milandu yingajila kuwoneka."},{"book":"Vayibulaniya","chapter":"11","verse":"2","text":"Kwa ujumilwa vavaha vetu va pakwandi vajumiliwili na Chapanga."},{"book":"Vayibulaniya","chapter":"11","verse":"3","text":"Kwa ujumilwa tukumanya kucha mlima wawumbiwili kwa filongu fyadetili Chapanga, topi, findu yifiwoneka fikufuma kufindu fingajila kuwoneka."},{"book":"Vayibulaniya","chapter":"11","verse":"4","text":"Kwa ujumilwa Abeli amutawulilili Chapanga litambiku linofu nendu pitu Kaini. Kwanongwa Chapanga mweni ajumilili litambiku lyaki, amvalangili kuva goleki hataleki kasova lakini figoli fyaki fikali fikutuwula."},{"book":"Vayibulaniya","chapter":"11","verse":"5","text":"Kwa ujumilwa Inoki atoliwili na Chapanga, akotoo kusova. Awonikili kandi ha kwanongwa Chapanga amutolili kamuyegha kumbindi kwa Chapanga, topi kasova ha. Mayandiku Mang'alili vakudeta Inoki pavelili akali hela kutoliwa amunowishili Chapanga."},{"book":"Vayibulaniya","chapter":"11","verse":"6","text":"Pangajila ujumilwa yiweshikani ng'odu kumunowesha Chapanga. Nongwa kila mundu yamusaka Chapanga kwa nguvilishu ajumili kucha Chapanga kwaveli na akuvadima."},{"book":"Vayibulaniya","chapter":"11","verse":"7","text":"Kwa ujumilwa Nuhu apikanilili ngayikilu ya Chapanga mumilandu ya pambeli yivelili yikali hela kuwoneka. Mweni ampikanishili Chapanga, agolili safina yimulowulili mweni pamu na vandu va kaya yaki. Kwa ujumilwa waki vandu vonda vawonikili va wafu, mweni Nuhu ayangili ugoleki kufuma kwa Chapanga, weni wayisili kwa ujumilu."},{"book":"Vayibulaniya","chapter":"11","verse":"8","text":"Kwa ujumilwa Ibulahimu ampikanili Chapanga pamkemili ayendi mlima wula Chapanga angamupili wuvi waki. Hata leki amanyili ha kwayenda, Ibulahimu ahamili."},{"book":"Vayibulaniya","chapter":"11","verse":"9","text":"Kwa ujumilwa ayikalili kucha muhenja mumlima wajangiwili na Chapanga. Ayikalili aku mumibudi pamu na Isaka na Yakobi yivavelili vapali va mbala ya findu fifila fila Chapanga fyamjangili,"},{"book":"Vayibulaniya","chapter":"11","verse":"10","text":"Nongwa Ibulahimu avelili akuveta mbwani yivelili na fikandilu fidindalili, ndi mbwani Chapanga yayiholili na kwigola."},{"book":"Vayibulaniya","chapter":"11","verse":"11","text":"Kwa ujumilwa Ibulahimu apatili liwovi lya kuva tati hata leki agogulili na Sala mdamundu aveli muwumba. Achi chagolikili kwanongwa Ibulahimu amjumilili Chapanga, yamupili jangi ndi mjumiliwa."},{"book":"Vayibulaniya","chapter":"11","verse":"12","text":"Topi, kufuma kwa mundu yumu ayu, yavelili chipindi chaki cha kulela chapelili kala valeliwili vandu vatangalili vangajila kuvalangika kucha ndondwa na muhanga wa muluwongu."},{"book":"Vayibulaniya","chapter":"11","verse":"13","text":"Vandu ava vosi vasovili kunu vana ujumilwa. Veni vasovili Chapanga akali kuvapa fila fyavajangili lakini kwa kutali vafiwonili, vafinemilela na kudeta kucha veni vavelili vahenja na vandu yivatuvili mugoha mumlima."},{"book":"Vayibulaniya","chapter":"11","verse":"14","text":"Vandu yivawomba milandu kucha ayi, vakulangusha lipala hela kucha vakusaka mlima wawu veni."},{"book":"Vayibulaniya","chapter":"11","verse":"15","text":"Kucha vangavelili vakwihola mlima wuvafumili dahili, vangapatili fwasi ya kuwuya aku."},{"book":"Vayibulaniya","chapter":"11","verse":"16","text":"Lakini ponopa vakudobukela mlima wuvelili munofu munu, mlima wa kumbindi kwa Chapanga. Nongwa Chapanga akuwona ng'odu soni kukemiwa Chapanga wawu, kwanongwa mweni kavatandila kala mbwani nofu munu."},{"book":"Vayibulaniya","chapter":"11","verse":"17","text":"Kwa ujumilwa Ibulahimu alengi kumtawula Isaka yavelili mwana mundu ghavi litambiku chipindi Chapanga pamuyeshili. Ibulahimu mweni ndi yayangili jangi ya Chapanga, lakini hata naha aveli ndemindemi kumutawula mwanamundu wa paweka ghavi litambiku,"},{"book":"Vayibulaniya","chapter":"11","verse":"18","text":"Chapanga aveli kamuwombela, “Chileli chaku dachifumili kwa Isaka nga wundikujangili.”"},{"book":"Vayibulaniya","chapter":"11","verse":"19","text":"Ibulahimu ajumilili kucha Chapanga akuwesha kuvashukusha yivasovili. Na kwa ndambu yiutunga yavelili kucha Ibulahimu ampatili kandi mwana mundu kufuma munjifwa."},{"book":"Vayibulaniya","chapter":"11","verse":"20","text":"Kwa ujumilwa Isaka avapili nemusi sha pambeli Yakobi na Isawu."},{"book":"Vayibulaniya","chapter":"11","verse":"21","text":"Kwa ujumilwa Yakobi paghaveyi samba asova kwa ugogolu, avanemilili vana vosi va Yosefu, amjumili Chapanga pagondamila lula lukweku lwaki."},{"book":"Vayibulaniya","chapter":"11","verse":"22","text":"Kwa ujumilwa Yosefu paghaveyi samba asova, awombili milandu ya Vayisilaeli pavafumeyi mumlima wa Misili na wuwula avalayilili vatoli mipava yaki."},{"book":"Vayibulaniya","chapter":"11","verse":"23","text":"Kwa ujumilwa Musa afisiwili na valeli vaki chipindi cha myesi mitatu kufumila ng'onikelu yaki. Vamuwonili mwana yavayilili, topi vatilili ha nayililu ya mutwa."},{"book":"Vayibulaniya","chapter":"11","verse":"24","text":"Kwa ujumilwa Musa pakulili, alemili kukemiwa mwana wa biti mutwa wa Misili yakemiwa Fwalawu."},{"book":"Vayibulaniya","chapter":"11","verse":"25","text":"Awonili ngiba agobuleki pamu na vandu va Chapanga pitu kufwamukila unofu wa sambi kwa chipindi chidokwa."},{"book":"Vayibulaniya","chapter":"11","verse":"26","text":"Amanyili kucha kugobuleka kwanongwa ya Kilistu mlowola kuna findu finofu pitu ulundamali wosi wa mlima wa Misili, nongwa avelili akuvetela kufupiwa pambeli."},{"book":"Vayibulaniya","chapter":"11","verse":"27","text":"Kwa ujumilwa Musa ahamili mlima wa Misili ngajila kutila maya va mutwa, ayiwunishilili nongwa kava kucha amuwonili Chapanga yangajila kuwoneka."},{"book":"Vayibulaniya","chapter":"11","verse":"28","text":"Kwa ujumilwa agolili Lihungu na alayishili vashaghi mwasi pambindi ya milyangu, ili yula makungu muwulaghi akotoo kuvawulagha soli va Isilaeli."},{"book":"Vayibulaniya","chapter":"11","verse":"29","text":"Kwa ujumilwa vandu va Isilaeli vajabukili Lihiva lya Shamu kucha pavelili payumu, lakini Vamisili pavayeshili kugola nawula vamilwa machi."},{"book":"Vayibulaniya","chapter":"11","verse":"30","text":"Kwa ujumilwa fibali fya luviwu lujengiwili kwa migonguveli lwa mbwani ya Yeliku shaguwili pala vandu va Isilaeli pavashengetili luviwu kwa majuva saba."},{"book":"Vayibulaniya","chapter":"11","verse":"31","text":"Kwa ujumilwa Lahabu yavelili muwoni afwili ha pamu na vala yivamlemili Chapanga, kwanongwa mweni avalibushili kwa kusika vala yivalembesha kwa chifisu."},{"book":"Vayibulaniya","chapter":"11","verse":"32","text":"Topi, deti liki nendu? Chipindi chikwila ha kuhimulila milandu ya Gidiyoni na Balaki na Samsoni na Yefuti na Dawudi na Samweli na vambuyi va Chapanga."},{"book":"Vayibulaniya","chapter":"11","verse":"33","text":"Kwa jumilu ava vosi vasiweshili wutwa. Vagolili milandu telatela, vayanga fila fyavajangili Chapanga. Vadivili milomu ya majabi,"},{"book":"Vayibulaniya","chapter":"11","verse":"34","text":"Vajimili motu mkali, vayilyepili kuwulayiwa kwa lipanga, lakini usosuvafu wawu waghalambukili kuva liwovi. Vaveli vagangamalili mumgoha, vavatovili vamachonda va vahenja."},{"book":"Vayibulaniya","chapter":"11","verse":"35","text":"Na vadadala vamu vavayangili vandu vawu yivasovili kunu vashukushiwa."},{"book":"Vayibulaniya","chapter":"11","verse":"36","text":"Vamonga vavadanila na kutovangiwa ndomondu na vamonga vawopiwa mingongola ya myuma na kuvataya muchijaka."},{"book":"Vayibulaniya","chapter":"11","verse":"37","text":"Na vawulayiwili kwa kugumangiwa migonguveli, vavadumulili mbiliwa mbili kwa msumenu, vawulayiwa kwa lipanga. Vaveli vakushengeta shengeta, vafwalili ngwembi sha vafungami na sha vameni. Vaveli vandu vagaju na vagobuliwa na kugoliwa wafu."},{"book":"Vayibulaniya","chapter":"11","verse":"38","text":"Vandu va mumlima wajakwili ha kuva na vandu kucha ava! Veni vayelejili kuchivala na kufidunda vayikalili mumyowu na mibuku."},{"book":"Vayibulaniya","chapter":"11","verse":"39","text":"Vandu ava vosi vawonekili vaweshi kwanongwa ya ujumilwa wawu. Hata naha vayanga ha fila fyavajangili Chapanga,"},{"book":"Vayibulaniya","chapter":"11","verse":"40","text":"Nongwa Chapanga aveli kayilata kugola findu fiveli finofu nendu kwa yufwi, veni vangaveli telatela pamu na yufwi."}]}