{"data":[{"book":"Waroma","chapter":"16","verse":"1","text":"Nobama mumtange lumbu wetu Fibi, yeye ka imunu yanoghile, kowasang'anila mtingano we iwanu we Imulungu iwali Kenkeliya."},{"book":"Waroma","chapter":"16","verse":"2","text":"Mbokeleni kwa taghwa lya Imtwatsa, ka pfawabokelighwa iwanu we Imulungu, mmwapfile chochose chila choyomlombani, kwaapfila yeye tsakawapfila iwanu wengi, tsakanyapfila na nene pfipfila."},{"book":"Waroma","chapter":"16","verse":"3","text":"Ndamsileni Pilisila na Akila, iwasang'ana wayangu mne ing'onde ya Yesu Kiristu."},{"book":"Waroma","chapter":"16","verse":"4","text":"Awo chidogho wakomighwe, ili nene nihone. Nolonga mighede kuna wawo, si nene niliheka bae, hata mitingano ye iwanu we Imulungu wa isi tsingi wolonga mighede kuna wawo."},{"book":"Waroma","chapter":"16","verse":"5","text":"Ndamsileni iwanu iwomtoghola Kiristu iwotingana mne ing'anda yawo."},{"book":"Waroma","chapter":"16","verse":"6","text":"Ndamsileni Mariya, iyamsang'anileni ng'ani."},{"book":"Waroma","chapter":"16","verse":"7","text":"Ndamsileni Andironiko na Yuniya, ndughu tsangu iwakalile mchifungo na nene. Wawo womanyika ghendo mghati mwa watumighwa, nawo tsawanongola kumtoghola Kiristu."},{"book":"Waroma","chapter":"16","verse":"8","text":"Ndamsileni Ampiliato, sale yangu mkulu mne kwilunga ne Imtwatsa."},{"book":"Waroma","chapter":"16","verse":"9","text":"Ndamsileni Uribano, msang'ana miyetu mne ng'onde ya Kiristu, na sale yangu mkulu Stakisi."},{"book":"Waroma","chapter":"16","verse":"10","text":"Ndamsileni Apele, iyaghetsighwe na kutogholighwa ne Kiristu. Walamseni iwanu wala iwali mkaye mwa Alistobulo."},{"book":"Waroma","chapter":"16","verse":"11","text":"Ndamsileni ndughu yangu Herodioni, na iwanu iwomtoghola Kiristu iwali mkaye mwa Narikiso."},{"book":"Waroma","chapter":"16","verse":"12","text":"Ndamsileni Trifaina na Tirifosa, mapinga iwomsang'anila Imtwatsa. Pfipfila ndamsileni lumbu jangu Perisi, pinga yungi iyamsang'anile Imtwatsa sideke."},{"book":"Waroma","chapter":"16","verse":"13","text":"Ndamsileni Lufo, munu iyasaghulighwe ne Imtwatsa, hamwe na mai wake, yakalile ka mai wangu pfipfila."},{"book":"Waroma","chapter":"16","verse":"14","text":"Ndamsileni Asinkilito na Filegoni na Herima na Patiroba na Hema na wanu wose iwomtoghola Kiristu iwali hamwe nawo."},{"book":"Waroma","chapter":"16","verse":"15","text":"Ndamsileni Filologo, Yuliya, Nerea na lumbu wake, Olimpa ne wahenzeluka wose we Imulungu iwali hamwe nawo."},{"book":"Waroma","chapter":"16","verse":"16","text":"Mwilamse mwemwe kwa mwemwe kwa ukwinonela ikunoghile. Iwanu wose iwamtoghole Kiristu womlamsani."},{"book":"Waroma","chapter":"16","verse":"17","text":"Ndughu tsangu, nowalombani mwalangitse na awala iwowatenda iwanu webaghule, na kuwatenda iwanu wangi waleke kughakinda malangulitso ghambokele. Mkale kutali nawo,"},{"book":"Waroma","chapter":"16","verse":"18","text":"kwaapfila wanu ka awo ng'awomsang'anila Kiristu Imtwatsa wetu bae, ila woghasang'anila mada ghawo wenyegho. Kwa mbuli tsawo tsine umta na itsinogheletsa wowabugha iwanu iwanoghile."},{"book":"Waroma","chapter":"16","verse":"19","text":"Mana mwemwe mmanyika kwe iwanu wose kwa kutegheletsa, apfo nowadeng'elelani. Nombamani mkengele mne kutenda ghanoghile, na mkale mwahela matotso mna ghehile."},{"book":"Waroma","chapter":"16","verse":"20","text":"Imulungu wa tindiwalo, ng'atsokawa bae kumhonda Setani hasi mwe maghulu ghenu."},{"book":"Waroma","chapter":"16","verse":"21","text":"Msang'ana myangu Timoteo, komlamsani, pfipfila ndughu tsangu Lukiyo na Yasoni na Sosipateli wose womlamsani."},{"book":"Waroma","chapter":"16","verse":"22","text":"Na nene Teritio, inimwandikile Pauli ibaluwa ino nomlamsani kwa taghwa lye Imtwatsa."},{"book":"Waroma","chapter":"16","verse":"23","text":"Gayo, mwenyekaye wangu, na iwanu wose iwomtoghola Kiristu womlamsani. Erasto, mkulu wa isi ino na ndughu yetu Kwalito, wose womlamsani."},{"book":"Waroma","chapter":"16","verse":"24","text":"Uluso we Imtwatsa wetu Yesu ukale namwe mwose. Ona."},{"book":"Waroma","chapter":"16","verse":"25","text":"Lelo tumtunye Imulungu iyodaha kumtendani mwime mna Imbuli Inoghile ya Yesu Kiristu yanimpetile, na mne ughubulo we imbuli iifisighwe kulawa ghumwande."},{"book":"Waroma","chapter":"16","verse":"26","text":"Lekeni sambi imbuli ayo ighubulighwa na imanyika kubitila ghawandike manabii, na kwa laghitso lye Imulungu wa ghamatsuwa ghose imanyika kwe iwanu wose, ili makabila ghose ghamtoghole na ghamtegheletse."},{"book":"Waroma","chapter":"16","verse":"27","text":"Imulungu yaliheka iyane nzewele yatunyighwe ghamatsuwa ghose kubitila Yesu Kiristu! Ona."}]}