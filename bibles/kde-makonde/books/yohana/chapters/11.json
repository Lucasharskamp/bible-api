{"data":[{"book":"Yohana","chapter":"11","verse":"1","text":"Bahi pávele na munu yumo achiuûla, lina lyake Lasalo. Munu aneyo áikala chijiji cha ku Besaniya, chijiji chivachiikala anga Maliya na Masa alumbuvake Lasalo."},{"book":"Yohana","chapter":"11","verse":"2","text":"Maliya ayuno njo anampakele Nang'olo Yesu mahuta na kumpukutanga mmadodo kwa ulindo wake. Na Lasalo nkuluwe Maliya nni ánavele n'gonjo."},{"book":"Yohana","chapter":"11","verse":"3","text":"Bahi alumbuvake Lasalo nkutuma ujumbe kwanga Yesu kunnyaulila kuchidoni, “Nang'olo, nnyanja wako ayula untamwa namene, ànauula!”"},{"book":"Yohana","chapter":"11","verse":"4","text":"Bahi Yesu papilikene uchocho, nkuhaula kuchidoni, “Ntululilo wa ugonjo anewo ikambekuva chihi kuhwa, henga anewo ugonjo ùnimpata uchinga wonekane ukulu wanga Nnungu na kwa kupitila ugonjo anewo, Mwana wa Nnungu atumbyangwe.”"},{"book":"Yohana","chapter":"11","verse":"5","text":"Yesu ánintamwa namene Masa na Maliya na Lasalo."},{"book":"Yohana","chapter":"11","verse":"6","text":"Henga Yesu papilikene kuva Lasalo ànauula, nkuhweneha kwikala maduva lanji mavili pachinu anepo."},{"book":"Yohana","chapter":"11","verse":"7","text":"Yesu nkuvahaulila vakuhundwa vake kuchidoni, “Tuhweneng'ane kavila chilambo cha ku Yudeya!”"},{"book":"Yohana","chapter":"11","verse":"8","text":"Vakuhundwa vake nkunnyaulila kuchidoni, “Nkúhunda, hambihambi Vayahudi vákudungidile vakupanye mayanga, vino mwadachi ùhaula tuhwene kavila ukwokwo?”"},{"book":"Yohana","chapter":"11","verse":"9","text":"Yesu nkuvayang'ula kuchidoni, “Dachi, liduva limo tenda lìvele na masaa kumi na mbili? Bahi munu akàonga muhi akambelikuvala. Munu aneyo àmbelola ing'anya pàvele na nng'anje wa chilambo achino."},{"book":"Yohana","chapter":"11","verse":"10","text":"Henga munu akàonga chilo àmbelikuvala kwa kuva pakávele na nng'anje.”"},{"book":"Yohana","chapter":"11","verse":"11","text":"Yesu pamalidile kutangola malove anelo, nkuvahaulila kuchidoni, “Nnyanja wetu Lasalo ànilala, henga nangu ngùhwena ùnamwimula.”"},{"book":"Yohana","chapter":"11","verse":"12","text":"Vakuhundwa vake nkunnyaulila kuchidoni, “Nang'olo, ikàva ànilala, bahi achialame”"},{"book":"Yohana","chapter":"11","verse":"13","text":"Vanang'o vátenda kuva kulala luwono, kumbe nang'e áyamba kuhwa kwa Lasalo."},{"book":"Yohana","chapter":"11","verse":"14","text":"Bahi Yesu nanga panavapihite, nkuvahaulila chihi mwandu kuva, “Lasalo ànihila,"},{"book":"Yohana","chapter":"11","verse":"15","text":"henga nangu nahangalala kwajili yenu kuva, nangu nikanapwawije aneko, uchinga mwenu mupate kukulupila. Hambi tuhweneng'ane kukaya kwake.”"},{"book":"Yohana","chapter":"11","verse":"16","text":"Bahi Tomaso, uvanchema Didimasi, nkuvahaulila vakuhundwa avake kuchidoni, “Na hwetu tuhweneng'ane tukahwe pamo na nang'e!”"},{"book":"Yohana","chapter":"11","verse":"17","text":"Bahi Yesu pahwikile aneko, nkukoja Lasalo avèlè munsati, na anelyo lívele liduva lya ncheche kutandikila liduva livansikile."},{"book":"Yohana","chapter":"11","verse":"18","text":"Chijiji cha ku Besaniya chívele pepi na ku Yelusalemu, mwanda wa kilometa dinatu."},{"book":"Yohana","chapter":"11","verse":"19","text":"Na Vayahudi vohe vánikamola kukaya kwanga Maliya na Masa unavatuja ntima kwa nsiba wa Lasalo, nnumbwao."},{"book":"Yohana","chapter":"11","verse":"20","text":"Bahi Masa papilikene kuva Yesu àvenkwida, nang'e nkuhwena unachingamila, henga Maliya áisalidile chihi kukaya."},{"book":"Yohana","chapter":"11","verse":"21","text":"Masa nkunnyaulila Yesu kuchidoni, “Nang'olo, kwikavele ùùva upano, nnumbwangu akanahile."},{"book":"Yohana","chapter":"11","verse":"22","text":"Henga ǹnimala kuva, ata vino chinu chohecho chumbennyuwa Nnungu, achiakwing'e.”"},{"book":"Yohana","chapter":"11","verse":"23","text":"Yesu nkunnyaulila Masa kuchidoni, “Nnumbulo achiafufuke.”"},{"book":"Yohana","chapter":"11","verse":"24","text":"Masa nkuyang'ula kuchidoni, “Ǹnimala kuva, àmbefufuka liduva lya ntululilo, pavambefufuliwa vanu vammalele.”"},{"book":"Yohana","chapter":"11","verse":"25","text":"Yesu nkunnyaulila kuchidoni, “Nangu njo ufufulo na umi. Munu woheyo angukulupîla nangu, ata kwahwa, achiave mumi."},{"book":"Yohana","chapter":"11","verse":"26","text":"Kila munu aikâla nkati mwangu na kungukulupila, mwiko akambekuhwa. Dachi, ùnalakulupila alano?”"},{"book":"Yohana","chapter":"11","verse":"27","text":"Masa nkunnyaulila Yesu kuchidoni, “Elo Nang'olo, nangu nakulupila kuva wako njo Kilisto, Mwana wanga Nnungu, ayula achilolewa kwida pachilambo.”"},{"book":"Yohana","chapter":"11","verse":"28","text":"Masa pamalidile kutangola malove anelo, nkuhwena unanchema Maliya adadaye, nkunnyaulila paweka kuchidoni, “Nkúhunda ànikamola, na anakuchema.”"},{"book":"Yohana","chapter":"11","verse":"29","text":"Maliya papilikene uchocho, nkupiyanya kutakatuka, nkummwenela Yesu."},{"book":"Yohana","chapter":"11","verse":"30","text":"Na Yesu ávele bado akànambikamola pachijiji, ávele chihi upala panapite Masa unachingamila."},{"book":"Yohana","chapter":"11","verse":"31","text":"Avala Vayahudi vánavele kukaya pamo na Maliya uvantuja ntima, pavammwene Maliya wapiyanya kutakatuka na kuhuma pawelu, nkunnondola. Vanang'o vátenda kuva àhwena kunsati unakuta."},{"book":"Yohana","chapter":"11","verse":"32","text":"Bahi Maliya pakamwele apala pávèlè Yesu, nkutindivala malundi muyo mwanga Yesu, nkunnyaulila kuchidoni, “Nang'olo, kwikavele uuva upano nnumbwangu akanahile!”"},{"book":"Yohana","chapter":"11","verse":"33","text":"Bahi Yesu pammwene Maliya na avala Vayahudi vánapapatene navo uvakuta, isungu nkumpwateka na kuhinginika muntima mwake."},{"book":"Yohana","chapter":"11","verse":"34","text":"Yesu nkuvauja kuchidoni, “Mùmmikile kwachi?” Vanang'o nkunnyaulila, “Nang'olo, ida upalole.”"},{"book":"Yohana","chapter":"11","verse":"35","text":"Yesu nkukuta wahumya mihodi."},{"book":"Yohana","chapter":"11","verse":"36","text":"Bahi Vayahudi vánalongene na Maliya nkuhaula kuchidoni, “Lolanga namuna chantamwije!”"},{"book":"Yohana","chapter":"11","verse":"37","text":"Henga vanji nkuhaula kuchidoni, “Ayu munu ánnamije ayula munu anaputele meho. Dachi, akanahulwile kuntenda na Lasalo anahwe?”"},{"book":"Yohana","chapter":"11","verse":"38","text":"Bahi Yesu nkuhwika kunsati akuno isungu yake uimpwatèkà. Na anewo nsati wávele lipanga, linahinikwije na liyanga likulungwa."},{"book":"Yohana","chapter":"11","verse":"39","text":"Yesu nkuhaula kuchidoni, “Liusang'anye anelyo liyanga!” Masa, nnumbuwe aneyo ahidîle, nkuhaula kuchidoni, “Nang'olo, hambi ànanung'a, kwa kuva nelo nni liduva lyancheche kutandikila pahidile!”"},{"book":"Yohana","chapter":"11","verse":"40","text":"Yesu nkunnyaulila kuchidoni, “Dachi, nikákuhaulidile kuva ukàkulupila uchiuwone ukulu wanga Nnungu?”"},{"book":"Yohana","chapter":"11","verse":"41","text":"Bahi vanang'o nkuliusa alila liyanga. Yesu nkulola muha kulihunde, nkuhaula kuchidoni, “Atata, nakushukulu kwa kuva wako ùnangupilikana."},{"book":"Yohana","chapter":"11","verse":"42","text":"Ǹnimala kuva ùnangupilikana maduva lammalele. Henga ngùtangwele malove anelo kwajili ya ààva vanu vavêle apano, uchinga vapate kukulupila kuva wako nni ungulaijîje.”"},{"book":"Yohana","chapter":"11","verse":"43","text":"Pamalidile kutangola malove anelo, Yesu nkunonoha lidi wachidoni, “Lasalo, huma pawelu!”"},{"book":"Yohana","chapter":"11","verse":"44","text":"Bahi ayula munu anahwile, nkuhuma pawelu, akuno adingilijìjwè sanda mmadodo na mmakono, na kumeho kwake kuhinikwije chitambala. Yesu nkuvahaulila kuchidoni, “N'dingulange, munneke alihwenele.”"},{"book":"Yohana","chapter":"11","verse":"45","text":"Bahi Vayahudi vohe vánapite kwanga Maliya, pavachiwene chitendo anecho chatendile Yesu, nkunkulupila."},{"book":"Yohana","chapter":"11","verse":"46","text":"Henga vanu vanji nkuhwena kwa Mafalisayo unavahaulila kuyamba achila chachitendile Yesu."},{"book":"Yohana","chapter":"11","verse":"47","text":"Bahi makuhani vakulu pamo na Mafalisayo nkutenda lilonji lya Lukumbi Lukulu lwa Vayahudi, nkuhaula kuchidoni, “Tutende dachi? Lola ayuno munu chatenda vimaiho vyohe namene vya masaibu."},{"book":"Yohana","chapter":"11","verse":"48","text":"Tukànneka chihi wahweneha, vanu vammalele vàmbenkulupila, na Valoma navanang'o vàmbekwida unaondonganga Ing'ande yetu ya Nnungu na vanu vetu!”"},{"book":"Yohana","chapter":"11","verse":"49","text":"Bahi munu yumo nnikuwa anelyo uvanchema Kayafa, ánavele Kuhani Nkulu wa mwaka anecho, nkuvahaulila kuchidoni, “Mwenu nanga pamumaite chinu chohecho!"},{"book":"Yohana","chapter":"11","verse":"50","text":"Dachi, mwenu mukóna kuva nni wasa munu yumo ahwe kwajili ya vanu vammalele, kuliko kuhwa vanu vammalele va chilambo achino?”"},{"book":"Yohana","chapter":"11","verse":"51","text":"Nang'e nanga panatangwele malove anelo kwa ding'ano dyake mwene, ila kwa kuva mwaka anewo nang'e ávele Kuhani Nkulu, ánilauja kuva, Yesu àmbekuhwa kwajili ya Vayahudi,"},{"book":"Yohana","chapter":"11","verse":"52","text":"na akee chihi kwajili ya Vayahudi weka, henga pamo na vana va Nnungu vammalele vamwadilikêne pachilambo, uchinga avahimananye pamo na kuva chinu chimo."},{"book":"Yohana","chapter":"11","verse":"53","text":"Bahi kutandikila liduva anelyo, vakulu va Vayahudi nkuva uvatenda mitemelo ya kummwalala Yesu."},{"book":"Yohana","chapter":"11","verse":"54","text":"Bahi ing'anya ya anelyo, Yesu nanga panaongile kavila kwa kulilanguja kwa Vayahudi, ila ániuka anepo pamo na vakuhundwa vake nkuhwena pachinu pánavele pepi na lilanga, chijiji chimo chichêmwa Efulaimu. Nkuikala aneko pamo na vakuhundwa vake."},{"book":"Yohana","chapter":"11","verse":"55","text":"Na kwa kuva Sikukuu ya Vayahudi ichêmwa Pasaka11:55 Maeleso layâmba Pasaka, lola Yohana 2:13. yávele pepi, bahi vanu vohe kuhaloka mmijiji, nkuhwena ku Yelusalemu uchinga valihahule, kabla ikànambikamola sikukuu."},{"book":"Yohana","chapter":"11","verse":"56","text":"Bahi vanu nkuva uvantaha Yesu. Na pávanavele pamo nnuwani lwa Ing'ande ya Nnungu, nkuva uvaujana kuchidoni, “Mwenu mwòna dachi? Dachi, nni muhiu kuva nanga pambeida kusikukuu aino?”"},{"book":"Yohana","chapter":"11","verse":"57","text":"Makuhani vakulu pamo na Mafalisayo váhumije amuli kuva, munu woheyo ambepamâla pachinu pavêle Yesu, avahaulile uchinga vankamule."}]}