{"data":[{"book":"Peta","chapter":"3","verse":"1","text":"Wano ni welesi wa Haluni na Musa chipindi Mndewa Mulungu viyalongile na Musa kuna umulima wa Sinai."},{"book":"Peta","chapter":"3","verse":"2","text":"Yano ni mazina ya wana wa chilume wa Haluni. Nadabu chaudele na Abihu, na Eleazali na Isamali."},{"book":"Peta","chapter":"3","verse":"3","text":"Yayo ni mazina ya wana wa chilume wa Haluni, wakulu wa nhambiko wowahakigwe mavuta na wowekigwe kwa sang'hano yelile muladi wasang'hane sang'hano ya ukulu wa nhambiko."},{"book":"Peta","chapter":"3","verse":"4","text":"Mbali Nadabu na Abihu wadanganika haulongozi ha Mndewa Mulungu, viwamulavile Mndewa Mulungu nhambiko ya moto haulondeka kuna ichuwala cha Sinai. Wawo hawawile na wana, ivo Eleazali na Isamali wasang'hana fana wakulu wa nhambiko chipindi cha ugima wa Haluni tati yawo."},{"book":"Peta","chapter":"3","verse":"5","text":"Mndewa Mulungu kamulongela Musa,"},{"book":"Peta","chapter":"3","verse":"6","text":"“Wakwenhuse habehi wanhu wa kabila da Lawi na uweke haulongozi ha mkulu wa nhambiko Haluni muladi wamsang'hanile."},{"book":"Peta","chapter":"3","verse":"7","text":"Wezawasang'hanila Haluni na mting'hano wose muna dihema da Mulungu kwa kusang'hana sang'hano za hanhu helile."},{"book":"Peta","chapter":"3","verse":"8","text":"Wezavikaliza via vose vili muna dihema da Mulungu na kuwataza Waisilaili kwa kusang'hana sang'hano ya hanhu helile."},{"book":"Peta","chapter":"3","verse":"9","text":"Haluni na wanage wezakwing'higwa Walawi, wawo walavigwa mwa Waisilaili muladi wawasang'hanile."},{"book":"Peta","chapter":"3","verse":"10","text":"Uweke Haluni na wanage wa chilume kusang'hana fana wakulu wa nhambiko, munhu imwenga yoyose yahageza kusang'hana sang'hano ya ukulu wa nhambiko, kezakomigwa.”"},{"book":"Peta","chapter":"3","verse":"11","text":"Mndewa Mulungu kamulongela Musa,"},{"book":"Peta","chapter":"3","verse":"12","text":"“Lola sambi niwasagula Walawi mwa Waisilaili wose, badala ya chila mwana wa udele wa chilume wa chila lukolo lwa Isilaili. Walawi ni wangu,"},{"book":"Peta","chapter":"3","verse":"13","text":"mana wana wa udele wose ni wangu. Viniwakomile wana wa udele kuna iisi ya Misili, nika hakwe chila mwana wa udele muna iisi ya Isilaili. Chila mwana wa udele wa munhu hebu wa mnyama, wawo wezakuwa wangu. Niye niiyo Mndewa Mulungu.”"},{"book":"Peta","chapter":"3","verse":"14","text":"Mndewa Mulungu kamulongela Musa kuna ichuwala cha Sinai,"},{"book":"Peta","chapter":"3","verse":"15","text":"“Wapete Walawi kwa kusondelela ng'holo zawo na kaye zawo. Wapete walume wose kwandusila wana weli na mwezi umwe na kugendelela.”"},{"book":"Peta","chapter":"3","verse":"16","text":"Ivo Musa kawapeta, fana viyalagilizigwe na mbuli ya Mndewa Mulungu."},{"book":"Peta","chapter":"3","verse":"17","text":"Yano yakala mazina ya wana wa chilume wa Lawi, Gelishoni na Kohasi na Melali."},{"book":"Peta","chapter":"3","verse":"18","text":"Yano yakala mazina ya wana wa chilume wa Gelishoni kwa kusondelela ng'holo zawo, Libini na Shimei."},{"book":"Peta","chapter":"3","verse":"19","text":"Wana wa chilume wa Kohasi kwa kusondelela ng'holo zawo, Amilamu na Ishali na Hebuloni na Uzieli."},{"book":"Peta","chapter":"3","verse":"20","text":"Na wana wa chilume wa Melali kwa kusondelela ng'holo zawo, Mahili na Mushi. Wano wakala welesi wa Lawi kwa kusondelela ng'holo zawo."},{"book":"Peta","chapter":"3","verse":"21","text":"Ng'holo za Walibini na Washimei zilawa kwa Gelishoni."},{"book":"Peta","chapter":"3","verse":"22","text":"Peta ya walume wose kwandusila wana weli na mwezi umwe na kugendelela wakala 7,500."},{"book":"Peta","chapter":"3","verse":"23","text":"Ng'holo za Wagelishoni weka lago jawo ubanzi wa ulawilo wa zuwa wa hema da Mulungu."},{"book":"Peta","chapter":"3","verse":"24","text":"Mulangulizi wa ng'holo za Wagelishoni kakala Eliasafu mwana wa Laeli."},{"book":"Peta","chapter":"3","verse":"25","text":"Sang'hano ya Wagelishoni ikala kukaliza hema da Mulungu na ngubiko yake na panzia da hanhu ha kwingilila muna dihema da Mulungu,"},{"book":"Peta","chapter":"3","verse":"26","text":"na mapanzia ya luwa luzunguluka hema da Mulungu na lupango, na panzia da hanhu ha kwingilila muna uluwa na nzabi zake. Sang'hano zawo zikala zosonhela vinhu ivo vose."},{"book":"Peta","chapter":"3","verse":"27","text":"Ng'holo za Kohasi zikala Waamulami na Waishali na Wahebuloni na Wauzieli."},{"book":"Peta","chapter":"3","verse":"28","text":"Peta ya walume wose kwandusila wana weli na mwezi umwe na kugendelela wakala 8,600. Wano wakala wokaliza hanhu helile."},{"book":"Peta","chapter":"3","verse":"29","text":"Ng'holo za Kohasi walondeka kwika lago jawo ubanzi wa kusi wa hema da Mulungu."},{"book":"Peta","chapter":"3","verse":"30","text":"Mulangulizi wa ng'holo za Kohasi kakala Elisafani mwana wa Uzieli."},{"book":"Peta","chapter":"3","verse":"31","text":"Wakala wodilola goya sanduku da lagano na meza na chinala cha chitasa na malupango na via viwosang'hanila wakulu wa nhambiko hana ihanhu helile na panzia, na via vose va kusang'hanila."},{"book":"Peta","chapter":"3","verse":"32","text":"Eleazali mwana wa Haluni yeli mkulu wa nhambiko kakala mulangulizi wa walangulizi wa Walawi, ndolezi wa wasang'hani wose wa hanhu helile."},{"book":"Peta","chapter":"3","verse":"33","text":"Ng'holo mbili za Melali zikala Wamahili na Wamushi."},{"book":"Peta","chapter":"3","verse":"34","text":"Peta ya walume wowandikigwe kwandusila wana weli na mwezi umwe na kugendelela wakala 6,200."},{"book":"Peta","chapter":"3","verse":"35","text":"Mulangulizi wa ng'holo za Melali kakala Sulieli mwana wa Abihaili, wano walondeka kwika lago jawo ubanzi wa kasikazi wa hema da Mulungu."},{"book":"Peta","chapter":"3","verse":"36","text":"Wamelali wasaguligwa kulola goya mibiki ya hema na mhanda zake na vikalilo vake na via vake vose na sang'hano yoyose kusonhela vinhu ivo,"},{"book":"Peta","chapter":"3","verse":"37","text":"na mhanda zizunguluke uluwa na vikalilo vake na vigingi vake na nzabi zake."},{"book":"Peta","chapter":"3","verse":"38","text":"Musa na Haluni na wana wawo wa chilume walondeka kwika lago jawo kuulongozi wa hema da Mulungu ubanzi wa ulawilo wa zuwa. Sang'hano yawo ikala kusang'hana sang'hano ya ukulu wa nhambiko muna dihema da Mulungu kwa ichimu cha Waisilaili. Munhu imwenga yoyose yahadikwenhukila dihema da Mulungu kolondeka yakomigwe."},{"book":"Peta","chapter":"3","verse":"39","text":"Walawi wose wapetigwe, walume wose kwandusila wana weli na mwezi umwe na kugendelela, waja Musa na Haluni wawapeta fana viyalagilize Mndewa Mulungu, wakala 22,000."},{"book":"Peta","chapter":"3","verse":"40","text":"Maabaho Mndewa Mulungu kamulongela Musa, “Wapete wana wa udele wa chilume wose wa Waisilaili, kwandusila wana weli na mwezi umwe na kugendelela, wapete kwa mazina yawo."},{"book":"Peta","chapter":"3","verse":"41","text":"Kwizaweka hakwe Walawi kwa ichimu changu niye Mndewa Mulungu badala ya wana wa udele wa Waisilaili, iviya kwizaweka hakwe wanyama wose wa Walawi kwa ichimu changu badala ya wanyama wa udele wose wa Waisilaili.”"},{"book":"Peta","chapter":"3","verse":"42","text":"Ivo Musa kawapeta wana wa udele wose wa Waisilaili, fana Mndewa Mulungu viyamulagilize."},{"book":"Peta","chapter":"3","verse":"43","text":"Wana wa udele wose wa chilume fana viili peta ya mazina yawo, kwandusila wana weli na mwezi umwe na kugendelela wakala 22,273."},{"book":"Peta","chapter":"3","verse":"44","text":"Mndewa Mulungu kamulongela Musa,"},{"book":"Peta","chapter":"3","verse":"45","text":"“Wabagule Walawi wose kuwa wangu badala ya wana wa udele wa Waisilaili. Iviya wabagule ng'ombe wa Walawi wose badala ya wana wa udele wa ng'ombe wa Waisilaili. Walawi ni wangu. Niye niiyo Mndewa Mulungu."},{"book":"Peta","chapter":"3","verse":"46","text":"Kwa ichimu cha kuwakombola wana wa udele wa chilume wa Waisilaili 273, wongezeke muna ipeta ya walume wa Walawi."},{"book":"Peta","chapter":"3","verse":"47","text":"Hokela shekeli3:47 Shekeli imwe sawa na gilamu longo na imwe na nusu. tano ya hela kulawa kwa waudele wa Waisilaili wowongezeke kulawa kwa peta ya walume wa Walawi, fana viili ningo ya hanhu helile,"},{"book":"Peta","chapter":"3","verse":"48","text":"mwing'he Haluni na wanage hela ya ukombola kwa ichimu cha Waisilaili wongezeke muna ipeta.”"},{"book":"Peta","chapter":"3","verse":"49","text":"Musa kasola hela izo za ukombola wawo wongezeke wakomboligwe na Walawi."},{"book":"Peta","chapter":"3","verse":"50","text":"Kulawa kwa wana wa udele wa Waisilaili kapata shekeli 1,365 ya hela, fana viili ningo ya hanhu helile."},{"book":"Peta","chapter":"3","verse":"51","text":"Musa kaweng'ha Haluni na wanage hela izo za ukombola, fana mbuli ya Mndewa Mulungu voimulagilize."}]}