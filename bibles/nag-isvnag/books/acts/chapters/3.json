{"data":[{"book":"Acts","chapter":"3","verse":"1","text":"Ek din, tin baji homoi te, Peter aru John prathana kori bole mondoli te jai thakise."},{"book":"Acts","chapter":"3","verse":"2","text":"Titia ta te ekjon manu ama laga pet pora bera bole napara thakise, aru manu khan pora hodai taike bukhi kene mondoli laga dorja Sundur koi kene mata jagate rakhi diye, taike mondoli te aha manu khan pora poisa mangibo nimite."},{"book":"Acts","chapter":"3","verse":"3","text":"Tai kitia Peter aru John ke mondoli bhitor te jai thaka dikhise, taikhan ke poisa mangise."},{"book":"Acts","chapter":"3","verse":"4","text":"Kintu Peter aru John taike bhal kori saise aru koise, “Amikhan phale sabi.”"},{"book":"Acts","chapter":"3","verse":"5","text":"Titia etu bera bole napara manu taikhan ke saise, aru bhabise kiba taikhan pora pabo."},{"book":"Acts","chapter":"3","verse":"6","text":"Kintu Peter koise, “Suna aru chandi moi logot nai, kintu ki moi logot ase, etu moi tumike dibo. Nazareth laga Jisu Khrista naam pora koi ase, uthi kene berabi.”"},{"book":"Acts","chapter":"3","verse":"7","text":"Aru Peter tai laga dyna hath dhori kene khara kori bole dise, aru etu homoi te theng laga hardi khan te takot ahi jaise."},{"book":"Acts","chapter":"3","verse":"8","text":"Titia etu manu khara hoi kene bera bole shuru hoise; aru taikhan logote mondoli bhitor te jaise, kudi kene aru berai kene Isor ke dhanyavad dise."},{"book":"Acts","chapter":"3","verse":"9","text":"Aru sob manu taike berai kene Isor ke dhanyavad kora dikhise."},{"book":"Acts","chapter":"3","verse":"10","text":"Aru manu khan taike dikhi kene jani loise tai kun ase, tai jun mondoli laga Sundur dorjate bhik mangi thake; aru tai logot ki hoise etu dikhi kene taikhan bisi asurit hoi jaise."},{"book":"Acts","chapter":"3","verse":"11","text":"Aru tai Peter aru John logote jai thaka karone, sob manu polai ahi kene Solomon laga veranda kowa jagate joma hoise aru taikhan bisi asurit pora sai thakise."},{"book":"Acts","chapter":"3","verse":"12","text":"Jitia Peter etu dikhise, tai manu khan ke koise, “Israel laga manu khan, etu dikhi kene kele iman asurit lagi ase? Aru kele amikhan ke eneka sai ase, amikhan laga hokti pora nohoile amikhan bisi bhal manu huwa pora taike berabo paribole diya nisena?"},{"book":"Acts","chapter":"3","verse":"13","text":"Abraham laga Isor, Isaac aru Jacob laga Isor, amikhan baba khan laga Isor, Tai laga noukar Jisu ke mohima kori dise, tumikhan taike swekar kora nai aru Pilate laga hathte di dise, jitia Pilate pora Jisu ke chari dibo koise etu bhi tumikhan mana nai."},{"book":"Acts","chapter":"3","verse":"14","text":"Tumikhan Pobitro aru dhormik ekjon ke luwa nai, aru manu morai diya ekjon ke chari dibole binti korise."},{"book":"Acts","chapter":"3","verse":"15","text":"Kintu Jibon diya ke morai dise, junke Isor he mora pora aru jinda kori dise- aru amikhan utu laga sakhi ase."},{"book":"Acts","chapter":"3","verse":"16","text":"Etiya, Jisu laga naam te aru biswas pora apnikhan junke dikhi ase taike takot kori dise. Jisu laga naam te aru Tai dwara thaka biswas pora etu manu ke apuni khan sob usorte pura bhal kori dise."},{"book":"Acts","chapter":"3","verse":"17","text":"Etiya, bhai khan, moi jane apuni khan najani kene kori dise, aru tumikhan laga cholawta khan bhi eneka korise."},{"book":"Acts","chapter":"3","verse":"18","text":"Kintu ji kotha Isor he tai laga bhabobadi khan mukh pora koi dise, Tai laga Khrista dukh pabo, aru Tai etu purah kori dise."},{"book":"Acts","chapter":"3","verse":"19","text":"Mon ghura bhi, aru, titia nijor paap pora maph pabo,"},{"book":"Acts","chapter":"3","verse":"20","text":"Probhu laga asirbad apuni khan logote notun kori kene ahibo; aru Tai apuni khan nimite basi kene rakhi diya ekjon, Jisu Khrista ke pathai dibo."},{"book":"Acts","chapter":"3","verse":"21","text":"Taike sorgote loi najabo jitia tak sob kaam pura nohoi, aru ji kotha Isor pora Tai laga pobitro bhabobadi khan laga mukh pora koi disele etu pura nohua tak."},{"book":"Acts","chapter":"3","verse":"22","text":"Moses pora amikhan baba laga baba khan ke koise, ‘Probhu Isor pora tumikhan nimite bhai khan majot pora moi nisena ekjon bhabobadi ulai dibo, aru tai ki kotha kobo etu tumikhan sob hunibo."},{"book":"Acts","chapter":"3","verse":"23","text":"Aru kun etu bhabobadi laga kotha nahunibo, etu bhabobadi pora taike manu laga majot pora khotom kori dibo.’"},{"book":"Acts","chapter":"3","verse":"24","text":"Aru Samuel pora loi kene jiman bhabobadi khan tai pichete ahise, taikhan sob pora etu din laga kotha he koise."},{"book":"Acts","chapter":"3","verse":"25","text":"Apuni khan bhabobadi khan laga bacha khan ase, aru Isor pora apnikhan laga baba khan logote kowa nisena, Abraham ke koise, ‘Aru tumi laga bijon pora duniya te sob parivar asishit hobo3.25 Gen. 12:3, 18:18, 22:18, 26:4..’"},{"book":"Acts","chapter":"3","verse":"26","text":"Jitia Isor pora Tai laga noukar ke mora pora jinda kori dise,Tai pora Taike tumikhan usorte poila pathai dise, tumikhan laga biya kaam pora ghurai kene loi anibo aru asirbad dibo nimite.”"}]}