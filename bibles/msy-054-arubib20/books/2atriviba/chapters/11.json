{"data":[{"book":"2 Atriviba","chapter":"11","verse":"1","text":"Ezɨ Atrivim Ahasian amebam Atalia kamaghɨn akam baraki, an otarim Ahasia aremegha gɨfa, ezɨ a zuamɨra mɨdorozir gumazibav kemezɨ, me Judan atrivibar ikɨzimɨn gumaziba bar me mɨsoghezɨ me ariaghire."},{"book":"2 Atriviba","chapter":"11","verse":"2","text":"Ezɨ mɨdorozir gumaziba Ahasian otarim Joas mɨsoghezɨ an aremezir puvatɨ. Me kamaghɨn fozir puvatɨ, Atrivim Joramɨn guivim Jehoseba ko Atrivim Ahasian buaramizim, moga Joas inigha amizir an ganamim, ko aning isa danganir me daguivsiaba arɨzimɨn aven aning modo. Kamaghɨn amizɨ, Atalia Joas mɨsoghezɨ an aremezir puvatɨ."},{"book":"2 Atriviba","chapter":"11","verse":"3","text":"Ezɨ Jehoseba 6plan azenibar Ikiavɨra Itir Godɨn Dɨpenimɨn aven Joas modozɨ an a ko iti. Ezɨ dughiar kamɨn Atalia Judan atrivir amizimɨn ikiavɨra iti."},{"book":"2 Atriviba","chapter":"11","verse":"4","text":"Ezɨ namba 7ɨn azenimɨn Atalia amizir atrivimɨn itima, ofa gamir gumazim Jehoiada, mɨdorozir gumazir amizir atrivimɨn gariba ko, mɨdorozir gumazir atrivimɨn dɨpenimɨn gariba, me bagha akam amaga ghaze, me Ikiavɨra Itir Godɨn Dɨpenimɨn izɨ. Me izegha gɨvazɨ, Jehoiada me ko akar dɨkɨrɨzir gavgavir mam gami. A me bagha akar mam akɨrizɨ, me bizir a damuasa me mɨkemeziba bagha, Ikiavɨra Itir Godɨn ziamɨn akar dɨkɨrɨzir gavgavim gami. Ezɨ a gɨn Ahasian otarim Joas inigha iza men aka."},{"book":"2 Atriviba","chapter":"11","verse":"5-8","text":"Egha Jehoiada kamaghɨn me mɨgei, “E Joas damightɨ an atrivimɨn otivasa kɨ ifonge. Kamaghɨn amizɨ, kɨ bizir ia damuamiba bagh ia mɨkɨmasa. Kɨ fo, mɨdorozir gumazir okoruar pumuning Sabatɨn dughiamɨn, ingangarim agɨvagha avughsi, ezɨ igharaziba men danganiba isa ingangarim gami. Ezɨ Sabatɨn kam otivasa, ezɨ mɨdorozir gumazir okoruar 3pla, ia bar Ikiavɨra Itir Godɨn Dɨpenim izasa kɨ ifonge. Mɨdorozir gumazir Sabatɨn dughiamɨn ingangarim gamiba, kar atrivimɨn dɨpenimɨn gari darasi, ko Surɨn tiar akamɨn garir darasi, ko mɨdorozir gumazir akɨrangɨn tuivigha ikia, dɨvazimɨn tiar akamɨn gariba, me bar Ikiavɨra Itir Godɨn Dɨpenimɨn izɨ Joas geghuv an ganam. Mɨdorozir gumaziba bar mɨdorozir sababar suighɨva, Ikiavɨra Itir Godɨn Dɨpenimɨn danganiba bar da tuivigh ikɨ, egh deraghvɨram atrivim bagh gan. Eghtɨ a danganitamɨn mangɨtɨ, mɨdorozir gumaziba a ko mangɨ. Egh mɨdorozir gumaziba gumazitam ateghtɨ, an an boroghɨn izan markɨ. Eghtɨ gumazitam roghɨra izɨtɨ, me gumazir kam mɨsueghtɨ an aremegh.”11:5-8 Hibrun akam vezɨn kabar mɨgɨrɨgɨar otevir maba deragha dar mɨngariba abɨghizir puvatɨ."},{"book":"2 Atriviba","chapter":"11","verse":"9","text":"Ezɨ mɨdorozir gumazibar dapaniba, ofa gamir gumazim Jehoiadan akar kamɨn gɨn ghua Sabatɨn dughiamɨn, me mɨdorozir gumazir ingangarim agɨvagha avughsasa amir kaba, ko mɨdorozir gumazir men danganiba iniamiba, bar men akua Jehoiada bagha Ikiavɨra Itir Godɨn Dɨpenimɨn izi."},{"book":"2 Atriviba","chapter":"11","verse":"10","text":"Dughiar kamɨn, Atrivim Devitɨn afuziba ko oraba, da Ikiavɨra Itir Godɨn Dɨpenimɨn iti. Ezɨ Jehoiada bizir kaba inigha mɨdorozir gumazibar dapanibagh anɨngi."},{"book":"2 Atriviba","chapter":"11","verse":"11","text":"Ezɨ mɨdorozir gumaziba ghua, Ikiavɨra Itir Godɨn Dɨpenimɨn uari bagha danganiba inigha, sautɨn amadaghan ikegha ghua notɨn amadaghan tu. Me uaghan ofa gamir dakozimɨn boroghɨn tuivighav ikia, egha mɨdorozir sababa suigha, atrivim ekɨarugha bar deraghvɨra gara iti."},{"book":"2 Atriviba","chapter":"11","verse":"12","text":"Mɨdorozir gumaziba uari akɨrigha mɨzua itima, ofa gamir gumazim Jehoiada, Joasɨn akua azenan iza, atrivibar dapanir asuam Joasɨn dapanim garu. Egha Akar Dɨkɨrɨzir Gavgavim itir akɨnafarir rɨghizir mam a ganɨngi. Egha me gɨn olivɨn borem Joasɨn dapanim gingegha anemɨsevezɨ, an atrivimɨn oto. Ezɨ gumazamiziba bar akuegha dafaribav sogha, kamaghɨn dei, “Joas dughiar ruarimɨn atrivimɨn ikiam.”"},{"book":"2 Atriviba","chapter":"11","verse":"13","text":"Ezɨ Atrivir Amizim Atalia mɨdorozir gumaziba ko gumazamizibar dɨmdiam baregha, uan dɨpenim ategha Ikiavɨra Itir Godɨn Dɨpenimɨn danganir gumazamiziba uari akuva itimɨn ghu."},{"book":"2 Atriviba","chapter":"11","verse":"14","text":"11:14 2 Atriviba 23:3A ghua otogha garima atrivir igiam, atriviba ami moghɨn, Ikiavɨra Itir Godɨn Dɨpenimɨn guamɨn itir guarir akɨnimɨn boroghɨn tughav iti. Egha a mɨdorozir gumazibar dapaniba ko gumazir sɨghabagh ivibar garima, me atrivir igiamɨn boroghɨn iti. A uaghan garima gumazamiziba bar akuegha, men marazi uaghan isɨghabagh ivi. Ezɨ Atalia puv atara uan korotiam abɨgha dɨa ghaze, “Ia gumazamizir kuraba. Ia bar arazir kuram gamua na abɨnasa.”"},{"book":"2 Atriviba","chapter":"11","verse":"15","text":"Ezɨ Jehoiada Ikiavɨra Itir Godɨn Dɨpenimɨn boroghɨn Atalia mɨsueghtɨ an aremeghan an aghua. Egha a kamaghɨn mɨdorozir gumazir dapanibav gei, “Ia Atalian suiraghtɨ, mɨdorozir gumaziba anekɨarugh a kurugh Ikiavɨra Itir Godɨn Dɨpenim avɨnizir dɨvazimɨn azenan mangɨ. Eghtɨ gumazitam an gɨn mangɨtɨ, ia gumazir kam mɨsueghtɨ an aremegh.”"},{"book":"2 Atriviba","chapter":"11","verse":"16","text":"Ezɨ me Atalian suiragha, a inigha Godɨn Dɨpenim ategha ghua atrivimɨn dɨpenim avɨnizir dɨvazir hoziaba aven zuir tiar akamɨn aven ghugha, a mɨsoghezɨ an areme."},{"book":"2 Atriviba","chapter":"11","verse":"17","text":"Godɨn ofa gamir gumazim Jehoiada, Atrivim Joas ko gumazamizibar akurvazi, me Ikiavɨra Itir God ko Akar Dɨkɨrɨzir Gavgavim gamua ghaze, me Ikiavɨra Itir Godɨn gumazamizibara ikiam. Egha a uaghan atrivim ko gumazamizibar akurazɨ, me uarir tongɨn Akar Dɨkɨrɨzir Gavgavim gami."},{"book":"2 Atriviba","chapter":"11","verse":"18","text":"Egha gɨn gumazamiziba asem Balɨn ziam fer dɨpenimɨn ghua, bar a gasɨghasɨki. Egha me ofa gamir dakoziba ko asem Balɨn marvir guabagh asɨghasɨki. Egha me Balɨn ofa gamir gumazim Matan mɨsoghezɨ an areme. Ezɨ Jehoiada mɨdorozir gumazir maba mɨsevezɨ me Ikiavɨra Itir Godɨn Dɨpenimɨn gara a geghufi."},{"book":"2 Atriviba","chapter":"11","verse":"19","text":"Ezɨ Jehoiada, mɨdorozir gumazibar dapaniba ko, mɨdorozir gumazir atrivimɨn gariba ko, atrivimɨn dɨpenimɨn garir mɨdorozir gumaziba, me Ikiavɨra Itir Godɨn Dɨpenimɨn ghugha atrivir igiam inigha an akua atrivimɨn dɨpenimɨn zuima, gumazamiziba bar men gɨn zui. Me bar ghua otivigha, tiar akar me kamaghɨn dɨborim, Mɨdorozir Gumazibar Tiar Akam, an aven ghua Joas isava atrivir dabirabim gatɨzɨ an a gapera."},{"book":"2 Atriviba","chapter":"11","verse":"20","text":"Ezɨ gumazamiziba bar akonge. Me fo, mɨdorozir gumaziba atrivimɨn dɨpenimɨn boroghɨn Atalia mɨsoghezɨ an areme. Kamaghɨn amizɨ, gumazamiziba navir amɨrizim sara Jerusalemɨn apiaghav iti."},{"book":"2 Atriviba","chapter":"11","verse":"21","text":"Joas 7plan azeniba ikia, egha atrivimɨn oto."}]}