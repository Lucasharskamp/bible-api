{"data":[{"book":"Mateo","chapter":"7","verse":"1","text":"“Mommmu ntɛn, na afoforɔ ammu mo ntɛn."},{"book":"Mateo","chapter":"7","verse":"2","text":"Deɛ mode yɛ afoforɔ no, ɛno ara na wɔde bɛyɛ mo."},{"book":"Mateo","chapter":"7","verse":"3","text":"“Adɛn na woma aboseaa a ɛda wo nua ani so no ha wo, ɛberɛ a ɛboɔ kɛseɛ da wo deɛ so?"},{"book":"Mateo","chapter":"7","verse":"4","text":"Ɛbɛyɛ dɛn na woatumi aka akyerɛ wo nua sɛ, ‘Ma menyi aboseaa a ɛda wʼani so no mma wo,’ wɔ ɛberɛ a ɛboɔ da wʼani so."},{"book":"Mateo","chapter":"7","verse":"5","text":"Nyaatwomni! Di ɛkan yi ɛboɔ a ɛda wʼani so no ansa na woatumi ahunu aboseaa a ɛda wo nua ani so ayi ama no."},{"book":"Mateo","chapter":"7","verse":"6","text":"“Mommfa deɛ ɛho te mma nkraman. Saa ara nso na monnto mo nhwene pa ngu mprako anim! Wɔbɛtiatia so, na woadane wɔn ho ato ahyɛ mo so."},{"book":"Mateo","chapter":"7","verse":"7","text":"“Mommisa, na wɔbɛma mo; monhwehwɛ, na mobɛhunu; mompem, na wɔbɛbue mo."},{"book":"Mateo","chapter":"7","verse":"8","text":"Na obiara a ɔbisa no, ɔnya. Obiara a ɔhwehwɛ no, ɔhunu; na deɛ ɔpem no, wɔbue no."},{"book":"Mateo","chapter":"7","verse":"9","text":"“Na hwan na ne ba bisa no burodo a ɔbɛma no ɛboɔ?"},{"book":"Mateo","chapter":"7","verse":"10","text":"Anaasɛ ɔbisa no nsuomnam a ɔbɛma no ɔwɔ? Ɛremma saa da!"},{"book":"Mateo","chapter":"7","verse":"11","text":"Na sɛ mo a moyɛ nnebɔneyɛfoɔ mpo nim sɛdeɛ moma mo mma nnepa a, ɛbɛyɛ dɛn na mo Agya a ɔwɔ ɔsoro no mfa nnepa mma ne mma a wɔbisa no no."},{"book":"Mateo","chapter":"7","verse":"12","text":"Enti, sɛdeɛ mmara no ne adiyifoɔ no ka no, adeɛ biara a mopɛ sɛ nnipa nyɛ mma mo no, mo nso monyɛ mma wɔn saa ara."},{"book":"Mateo","chapter":"7","verse":"13","text":"“Ɛkwan teateaa no nko ara so na wobɛtumi afa akɔ ɔsoro! Ɛkwan a ɛkɔ ɔbonsam kurom no trɛ, na nʼapono nso mu baeɛ ma nnipadɔm a wɔfa so kɔ ɔsɛeɛ mu."},{"book":"Mateo","chapter":"7","verse":"14","text":"Ɛpono a wɔwura mu de kɔ nkwa mu no yɛ ketewa na ɛkwan a wɔfa so no nso yɛ teateaa, na nnipa kakra bi na wɔhunu fa so."},{"book":"Mateo","chapter":"7","verse":"15","text":"“Monhwɛ mo ho yie wɔ atorɔ akyerɛkyerɛfoɔ a wɔba mo nkyɛn ahobrɛaseɛ mu sɛ nnwan nanso wɔyɛ mpataku a wɔnya mo a, wɔbɛtete mo pasaa no ho."},{"book":"Mateo","chapter":"7","verse":"16","text":"Wɔn nneyɛeɛ na mode bɛhunu wɔn, sɛdeɛ motumi de dua bi aba hunu dua ko a ɛyɛ no. Worentumi nte bobe wɔ nkasɛɛ so; saa ara nso na worentumi nte borɔdɔma wɔ nnɛnkyɛmse so."},{"book":"Mateo","chapter":"7","verse":"17","text":"Dua a ɛwɔ nnyinasoɔ pa no tumi so aba pa; na dua a ɛnni nnyinasoɔ pa no nso so aba bɔne."},{"book":"Mateo","chapter":"7","verse":"18","text":"Dua pa ntumi nso aba bɔne saa ara nso na dua bɔne ntumi nso aba pa."},{"book":"Mateo","chapter":"7","verse":"19","text":"Dua biara a ɛnso aba pa no, wɔtwa de gu ogya mu hye no."},{"book":"Mateo","chapter":"7","verse":"20","text":"Onipa nneyɛeɛ na ɛma yɛhunu ne suban."},{"book":"Mateo","chapter":"7","verse":"21","text":"“Ɛnyɛ obiara a ɔbɔ me din ‘Awurade, Awurade’ no na ɔbɛkɔ ɔsoro ahennie mu."},{"book":"Mateo","chapter":"7","verse":"22","text":"Atemmuo da no, nnipa pii bɛka akyerɛ me sɛ, ‘Awurade, yɛkaa wo ho asɛm kyerɛɛ afoforɔ. Yɛnam wo din nso so tuu ahonhommɔne, sane yɛɛ anwanwadeɛ, ahodoɔ’."},{"book":"Mateo","chapter":"7","verse":"23","text":"Na mabua wɔn sɛ, ‘mennim mo da. Momfiri me so nkɔ, nnebɔneyɛfoɔ!’"},{"book":"Mateo","chapter":"7","verse":"24","text":"“Wɔn a wɔtie deɛ meka, na wɔdi so no te sɛ onyansafoɔ a ɔsi ne dan si ɔbotan so."},{"book":"Mateo","chapter":"7","verse":"25","text":"Sɛ osuo tɔ, na osuframa bɔ, na nsuo yiri, na emu biara ka ɛdan no a, ɛremmu da ɛfiri sɛ, wɔsi sii ɔbotan so."},{"book":"Mateo","chapter":"7","verse":"26","text":"Nanso, wɔn a wɔtie deɛ meka na wɔnni soɔ no te sɛ ɔkwasea bi a ɔsii ne dan sii anwea so."},{"book":"Mateo","chapter":"7","verse":"27","text":"Sɛ osuo tɔ, na osuframa bɔ, na nsuo yiri, na emu biara ka ɛdan no a, ɛbɛdwiri agu fam, abubu pasaa.”"},{"book":"Mateo","chapter":"7","verse":"28","text":"Yesu asɛnka no maa nnipadɔm a wɔtiee no no nyinaa ho dwirii wɔn,"},{"book":"Mateo","chapter":"7","verse":"29","text":"ɛfiri sɛ, ɔkyerɛkyerɛɛ sɛ obi a ɔkura tumi na ne nkyerɛkyerɛ no nte sɛ deɛ Atwerɛsɛm no akyerɛkyerɛfoɔ no kyerɛ no."}]}