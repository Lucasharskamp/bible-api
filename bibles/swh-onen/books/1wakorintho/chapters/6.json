{"data":[{"book":"1 Wakorintho","chapter":"6","verse":"1","text":"Kama mtu yeyote wa kwenu ana ugomvi na mwenzake, anathubutuje kuupeleka kwa wasiomcha Mungu ili kuamuliwa badala ya kuupeleka kwa watakatifu?"},{"book":"1 Wakorintho","chapter":"6","verse":"2","text":"Je, hamjui kwamba watakatifu watauhukumu ulimwengu? Nanyi kama mtauhukumu ulimwengu, je, hamwezi kuamua mambo madogo madogo?"},{"book":"1 Wakorintho","chapter":"6","verse":"3","text":"Hamjui kwamba tutawahukumu malaika? Je, si zaidi mambo ya maisha haya?"},{"book":"1 Wakorintho","chapter":"6","verse":"4","text":"Kwa hiyo kama kuna ugomvi miongoni mwenu kuhusu mambo kama haya, chagueni kuwa waamuzi, watu ambao wanaonekana hata sio wa heshima katika kanisa."},{"book":"1 Wakorintho","chapter":"6","verse":"5","text":"Nasema hivi ili mwone aibu. Je, inawezekana kuwa miongoni mwenu hakuna mtu mwenye hekima ya kutosha kuamua ugomvi kati ya waaminio?"},{"book":"1 Wakorintho","chapter":"6","verse":"6","text":"Badala yake ndugu mmoja anampeleka mwenzake mahakamani, tena mbele ya watu wasioamini!"},{"book":"1 Wakorintho","chapter":"6","verse":"7","text":"Huko kuwa na mashtaka miongoni mwenu ina maana kwamba tayari ni kushindwa kabisa. Kwa nini msikubali kutendewa mabaya? Kwa nini msikubali kunyangʼanywa?"},{"book":"1 Wakorintho","chapter":"6","verse":"8","text":"Badala yake, ninyi wenyewe mwadanganya na kutenda mabaya, tena mwawatendea ndugu zenu."},{"book":"1 Wakorintho","chapter":"6","verse":"9","text":"Je, hamjui kwamba wasio haki hawataurithi Ufalme wa Mungu? Msidanganyike: Waasherati, wala waabudu sanamu, wala wazinzi, wala wahanithi, wala walawiti,"},{"book":"1 Wakorintho","chapter":"6","verse":"10","text":"wala wezi, wala wenye tamaa mbaya, wala walevi, wala wanaodhihaki, wala wanyangʼanyi hawataurithi Ufalme wa Mungu."},{"book":"1 Wakorintho","chapter":"6","verse":"11","text":"Baadhi yenu mlikuwa kama hao. Lakini mlioshwa, mlitakaswa, mlihesabiwa haki kwa jina la Bwana Yesu Kristo na katika Roho wa Mungu wetu."},{"book":"1 Wakorintho","chapter":"6","verse":"12","text":"“Vitu vyote ni halali kwangu”: lakini si vitu vyote vyenye faida. “Vitu vyote ni halali kwangu”: lakini sitatawaliwa na kitu chochote."},{"book":"1 Wakorintho","chapter":"6","verse":"13","text":"“Chakula ni cha tumbo, na tumbo ni la chakula”: lakini Mungu ataviangamiza vyote viwili. Mwili haukuumbwa kwa ajili ya zinaa bali kwa ajili ya Bwana na Bwana kwa ajili ya mwili."},{"book":"1 Wakorintho","chapter":"6","verse":"14","text":"Naye Mungu aliyemfufua Bwana kutoka kwa wafu atatufufua sisi pia kwa uweza wake."},{"book":"1 Wakorintho","chapter":"6","verse":"15","text":"Je, hamjui kwamba miili yenu ni viungo vya Kristo mwenyewe? Je, nichukue viungo vya mwili wa Kristo na kuviunganisha na mwili wa kahaba? La hasha!"},{"book":"1 Wakorintho","chapter":"6","verse":"16","text":"Hamjui kwamba aliyeungwa na kahaba anakuwa mwili mmoja naye? Kwa kuwa imenenwa, “Hao wawili watakuwa mwili mmoja.”"},{"book":"1 Wakorintho","chapter":"6","verse":"17","text":"Lakini mtu aliyeungwa na Bwana anakuwa roho moja naye."},{"book":"1 Wakorintho","chapter":"6","verse":"18","text":"Ikimbieni zinaa. Dhambi zingine zote atendazo mtu ziko nje ya mwili wake, lakini yeye aziniye hutenda dhambi ndani ya mwili wake mwenyewe."},{"book":"1 Wakorintho","chapter":"6","verse":"19","text":"Je, hamjui ya kwamba miili yenu ni hekalu la Roho Mtakatifu akaaye ndani yenu, ambaye mmepewa na Mungu? Ninyi si mali yenu wenyewe,"},{"book":"1 Wakorintho","chapter":"6","verse":"20","text":"kwa maana mmenunuliwa kwa gharama. Kwa hiyo mtukuzeni Mungu katika miili yenu."}]}