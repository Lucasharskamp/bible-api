{"data":[{"book":"1 Samuel","chapter":"20","verse":"1","text":"Eka Daudi noringo koa Nayoth e gwengʼ Rama mine odhi ir Jonathan mopenje niya, “Angʼo masetimo? Ere kethona? Rach mane ma asetimo ne wuonu, momiyo odwaro kawo ngimana?”"},{"book":"1 Samuel","chapter":"20","verse":"2","text":"Jonathan nodwoke niya, “Onge. Ok ibi tho! Winji, wuonwa ok tim gimoro amora, bedni oduongʼ kata otin, ma ok onyisa. Angʼo madimi opandna wachni? Ok en kamano!”"},{"book":"1 Samuel","chapter":"20","verse":"3","text":"Daudi to nowacho ka kwongʼore niya, “Wuoru ongʼeyo malongʼo kaka igena mi osewacho e chunye ni, ‘Jonathan ok onego ngʼe wachni nikech chunye nyalo bedo gi lit.’ Kata kamano akwongʼora gi nying Jehova Nyasaye mangima to gi nyingi ni kinda gi tho odongʼ mana ondamo achiel.”"},{"book":"1 Samuel","chapter":"20","verse":"4","text":"Jonathan nowacho ni Daudi niya, “Gimoro amora midwaro ni atim abiro timoni.”"},{"book":"1 Samuel","chapter":"20","verse":"5","text":"Omiyo Daudi nowacho niya, “Winji, kiny en Sawo mar Dwe manyien kendo nitie budho ma onego bed ni achiemo gi ruoth, to we adhi apondi oko nyaka chop odhiambo mar orucha."},{"book":"1 Samuel","chapter":"20","verse":"6","text":"Ka wuonu ok onena e nyasini, to nyise ni, ‘Daudi nokwaya mondo amiye thuolo odhi dalagi Bethlehem mapiyo piyo, nikech anywolagi duto nigi misango mar higa ka higa.’"},{"book":"1 Samuel","chapter":"20","verse":"7","text":"Ka owacho ni, ‘Mano ber,’ eka anabed gi adieri ni jatichni nigi kwe. To ka mirima omake, to ibiro bedo gi adiera ni oseketo chunye ni nyaka to onega."},{"book":"1 Samuel","chapter":"20","verse":"8","text":"In to koro bed ja-adiera ne jatichni, nikech isekwongʼori kode e nyim Jehova Nyasaye. To ka an jaketho to nega in iwuon! Angʼo ma dimi iketa e lwet wuonu?”"},{"book":"1 Samuel","chapter":"20","verse":"9","text":"Jonathan nowachone niya, “Mano ok nyal timore! Ka dine angʼeyo kata mana matin ni wuora dwaro timoni marach, donge danyisi?”"},{"book":"1 Samuel","chapter":"20","verse":"10","text":"Daudi nopenje niya, “Ngʼa mabiro wachona ka wuonu odwoki gi gero?”"},{"book":"1 Samuel","chapter":"20","verse":"11","text":"Jonathan nowacho niya, “Bi wadhi kuma opondo.” Omiyo negidhi giduto."},{"book":"1 Samuel","chapter":"20","verse":"12","text":"Eka Jonathan nowachone Daudi niya, “Gi nying Jehova Nyasaye ma Nyasach Israel, abiro wuoyo gi wuora e sa maka ma orucha! Ka en gi paro maber kuomi, to donge abiro anyisi?"},{"book":"1 Samuel","chapter":"20","verse":"13","text":"To ka wuora nigi chuny mar hinyi, to aweyo ma ok anyisi kendo konyi mondo itony idhi gi kwe, to mondo Jehova Nyasaye ochwada malit. Mad Jehova Nyasaye obed kodi mana kaka osebedo gi wuora."},{"book":"1 Samuel","chapter":"20","verse":"14","text":"To yie itimna ngʼwono mana machal gi ngʼwono mosiko mar Jehova Nyasaye e ndalo duto mag ngimana, mondo kik nega,"},{"book":"1 Samuel","chapter":"20","verse":"15","text":"kendo kik iwe timo ngʼwono ni jooda kata mana ka Jehova Nyasaye osetieko wasik Daudi e wangʼ piny.”"},{"book":"1 Samuel","chapter":"20","verse":"16","text":"Omiyo Jonathan nokwongʼore gi joka Daudi, kowacho niya, “Mad Jehova Nyasaye mondo ongʼad bura ne wasik Daudi.”"},{"book":"1 Samuel","chapter":"20","verse":"17","text":"Omiyo Jonathan noketo Daudi mochako ojiwo kwongʼruokne nikech nohere, nimar nohere mana kaka oherore owuon."},{"book":"1 Samuel","chapter":"20","verse":"18","text":"Eka Jonathan nowachone Daudi niya, “Kiny en Sawo mar dwe manyien kendo kiny nongʼere ni ionge nikech komi nobed nono."},{"book":"1 Samuel","chapter":"20","verse":"19","text":"To kochopo orucha kar odhiambo kanyo to idhi kama ne ipondoe mokwongo ka wechegi nochakore kendo irit but kit Ezel."},{"book":"1 Samuel","chapter":"20","verse":"20","text":"Abiro diro aserni adek e bathe kanyo, ka gima atemo lengʼo gimoro."},{"book":"1 Samuel","chapter":"20","verse":"21","text":"Eka abiro oro rawera kawachone ni, ‘Dhi idwar aserni.’ To kawachone ni, ‘Ne, aserni ni e bathi koni; kelgi ka, eka ibi, nikech akwongʼora gi nying Jehova Nyasaye mangima ni onge gima biro hinyi kendo onge gima rach.’"},{"book":"1 Samuel","chapter":"20","verse":"22","text":"To ka awachone rawera ni, ‘Ne, aserni ni nyimi,’ eka nyaka idhi nikech Jehova Nyasaye dwaro ni idhi adhiya."},{"book":"1 Samuel","chapter":"20","verse":"23","text":"To kuom weche mawasewuoyoe to ipar, nimar Jehova Nyasaye en janeno e kindwa nyaka chiengʼ.”"},{"book":"1 Samuel","chapter":"20","verse":"24","text":"Omiyo Daudi nopondo oko kendo kane Sawo mar Dwe manyien ochopo, to ruoth nobet piny mondo ochiem."},{"book":"1 Samuel","chapter":"20","verse":"25","text":"Nobet kare mane ojabetie but kor ot, ka gimanyore gi Jonathan, Abner to nobet bath Saulo, kom Daudi to ne ninono."},{"book":"1 Samuel","chapter":"20","verse":"26","text":"Saulo ne ok owacho gimoro chiengʼno, nikech noparo e chunye niya, “Nyaka bed ni Daudi osetimo gimoro marach, omiyo ok oler adiera emomiyo ok obiro e nyasi.”"},{"book":"1 Samuel","chapter":"20","verse":"27","text":"To kata mana kinyne, ma en chiengʼ mar ariyo mar dwe, kom Daudi ne pod ninono. Eka Saulo nowachone Jonathan wuode niya, “Angʼo momiyo wuod Jesse ok obiro e chiemo, chakre nyoro nyaka kawuono?”"},{"book":"1 Samuel","chapter":"20","verse":"28","text":"Jonathan nodwoko niya, “Daudi nohomba kokwaya thuolo mondo odhi Bethlehem.”"},{"book":"1 Samuel","chapter":"20","verse":"29","text":"Nokwayo niya, “Yiena mondo adhi nikech joodwa timo misango e dala kendo owadwa nochika matek ni nyaka achop kuno. Koro akwayi ni yie ingʼwon-na mondo adhi ane owetena. Mano ema omiyo ok osebiro e mesa ruoth.”"},{"book":"1 Samuel","chapter":"20","verse":"30","text":"Saulo notoyo mirimbe kuom Jonathan mowachone niya, “In wuod dhako ma wiye tek kendo ma ja-mahundu! Donge angʼeyo ni isebedo jakor wuod Jesse makelo wichkuot ne in iwuon kendo ne minu monywoli?"},{"book":"1 Samuel","chapter":"20","verse":"31","text":"Ka wuod Jesse pod ngima e pinyni to in kata pinyruodhi ok nyal gurore. Koro or wach mondo okelnago nikech nyaka otho!”"},{"book":"1 Samuel","chapter":"20","verse":"32","text":"Jonathan nopenjo wuon-gi niya, “Angʼo momiyo nyaka otho? Angʼo mosetimo?”"},{"book":"1 Samuel","chapter":"20","verse":"33","text":"To Saulo nobaye gi tongʼ mondo onege. Eka Jonathan nongʼeyo ni kare wuon-gi dwaro nego Daudi."},{"book":"1 Samuel","chapter":"20","verse":"34","text":"Jonathan nochungʼ moa e mesa ka mirima mager omake chiengʼ mar ariyo mar dwe mane ok ochiemo, nikech chunye ne lit kod timbe wuon-gi mag wichkuot mane otimone Daudi."},{"book":"1 Samuel","chapter":"20","verse":"35","text":"Kinyne gokinyi Jonathan nodhi oko e kargi mar romo gi Daudi. Ne en-gi wuowi matin,"},{"book":"1 Samuel","chapter":"20","verse":"36","text":"kendo nowachone wuowino niya, “Ringi mondo idwar aserni madirogi.” E sa ma wuowino ne ringo, nodiro asere mokadhe."},{"book":"1 Samuel","chapter":"20","verse":"37","text":"Ka wuowino nochopo kama asech Jonathan ne olwarie, Jonathan noluonge gi dwol maduongʼ niya, “Donge asere ni nyimi kanyo?”"},{"book":"1 Samuel","chapter":"20","verse":"38","text":"Eka nokok kowacho niya, “Reti! Dhi piyo! Kik ichungʼ!” Wuowino nokwanyo asereno mi odok ir ruodhe."},{"book":"1 Samuel","chapter":"20","verse":"39","text":"Wuowino ne ok ongʼeyo gimoro amora mane timore, makmana Jonathan gi Daudi kende ema nongʼeyo."},{"book":"1 Samuel","chapter":"20","verse":"40","text":"Eka Jonathan nomiyo wuowino gige mag lweny mowachone niya, “Dhiyo idwokgi dala.”"},{"book":"1 Samuel","chapter":"20","verse":"41","text":"Bangʼ ka wuowino nosedhi, Daudi nowuok yo milambo mar dir kidi, mi okulore piny e nyim Jonathan nyadidek ka lend wangʼe mulo piny. Eka ne gimosore ma giywak giduto to Daudi noywak moloyo."},{"book":"1 Samuel","chapter":"20","verse":"42","text":"Jonathan nowachone Daudi niya, “Dhi gi kwe nimar wasesingore e nyim Jehova Nyasaye ni osiep man e kindwa kodi ka wakwongʼore niya, Jehova Nyasaye obed janeno e kindi koda kendo e kind nyikwayi kod nyikwaya nyaka chiengʼ” Eka Daudi nowuok to Jonathan bende nodok dala."}]}