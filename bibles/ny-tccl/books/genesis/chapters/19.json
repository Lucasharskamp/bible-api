{"data":[{"book":"Genesis","chapter":"19","verse":"1","text":"Angelo awiri aja anafika ku Sodomu madzulo ndipo Loti anali atakhala pansi pa chipata cha mzindawo. Loti atawaona, anayimirira ndi kukakumana nawo ndipo anaweramitsa mutu wake pansi mwaulemu."},{"book":"Genesis","chapter":"19","verse":"2","text":"Iye anati, “Ambuye wanga, chonde patukirani ku nyumba kwa mtumiki wanu. Mukhoza kusambitsa mapazi anu ndi kugona usiku uno kenaka nʼkumapitirira ndi ulendo wanu mmamawa.”"},{"book":"Genesis","chapter":"19","verse":"3","text":"Koma iye anawawumiriza kwambiri kotero kuti anapita naye pamodzi ku nyumba kwake. Anawakonzera chakudya buledi wopanda yisiti ndipo anadya."},{"book":"Genesis","chapter":"19","verse":"4","text":"Alendo aja asanapite kogona, amuna onse achinyamata ndi achikulire ochokera mbali zonse za mzinda wa Sodomu anazinga nyumba ya Loti."},{"book":"Genesis","chapter":"19","verse":"5","text":"Iwo anayitana Loti namufunsa kuti, “Ali kuti amuna aja amene afika kuno usiku womwe uno? Atulutse, utipatse kuti tigone nawo malo amodzi.”"},{"book":"Genesis","chapter":"19","verse":"6","text":"Loti anatuluka panja kukakumana nawo natseka chitseko"},{"book":"Genesis","chapter":"19","verse":"7","text":"ndipo anati, “Ayi anzanga, musachite zinthu zoyipa zotere."},{"book":"Genesis","chapter":"19","verse":"8","text":"Taonani, ine ndili ndi ana anga akazi awiri amene sanagonepo ndi mwamuna. Mundilole ndikutulutsireni amenewo ndipo muchite nawo zimene mungafune. Koma musachite chilichonse ndi anthuwa, pakuti iwowa ndi alendo anga ndipo ndiyenera kuwatchinjiriza.”"},{"book":"Genesis","chapter":"19","verse":"9","text":"Iwo anayankha kuti, “Tachoka apa tidutse.” Ndipo anati, “Munthu uyu anabwera kuno ngati mlendo chabe, tsono lero akufuna kuti akhale wotiweruza! Tikukhawulitsa kuposa iwowa.” Anapitiriza kumuwumiriza Loti uja nʼkumasunthira kutsogolo kuti athyole chitseko."},{"book":"Genesis","chapter":"19","verse":"10","text":"Koma anthu aja anali mʼkatiwa anasuzumira namukokera Loti uja mʼkati mwa nyumba nʼkutseka chitseko."},{"book":"Genesis","chapter":"19","verse":"11","text":"Kenaka anawachititsa khungu anthu amene anali panja pa nyumba aja, aangʼono ndi aakulu omwe, kuti asaone pa khomo."},{"book":"Genesis","chapter":"19","verse":"12","text":"Anthu awiri aja anati kwa Loti, “Kodi uli ndi wina aliyense pano, kaya ndi akamwini ako, kaya ndi ana ako aamuna kapena aakazi, kapena aliyense mu mzindamu amene ndi anzako? Atulutse onse muno,"},{"book":"Genesis","chapter":"19","verse":"13","text":"chifukwa tiwononga malo ano. Yehova waona kuti kuyipa kwa anthu a mu mzindawu kwakulitsa. Choncho watituma kuti tiwuwononge.”"},{"book":"Genesis","chapter":"19","verse":"14","text":"Choncho Loti anatuluka nayankhula ndi akamwini ake amene anali kuyembekezera kukwatira ana ake akazi nati, “Fulumirani, tiyeni tichoke pa malo ano chifukwa Yehova watsala pangʼono kuwononga mzindawu.” Koma akamwini akewo ankayesa kuti akungoselewula."},{"book":"Genesis","chapter":"19","verse":"15","text":"Mmene kumacha, angelo aja anamufulumizitsa Loti nati, “Nyamuka, tenga mkazi wako ndi ana ako aakazi awiriwo, ndipo mutuluke mu mzindawo kuopa kuti mungaphedwe pamodzi nawo.”"},{"book":"Genesis","chapter":"19","verse":"16","text":"Koma Loti ankakayikabe. Koma Yehova anawachitira chifundo motero kuti anthu aja anagwira mkazi wake ndi ana ake aakazi aja nawatsogolera bwinobwino kuwatulutsa mu mzindawo."},{"book":"Genesis","chapter":"19","verse":"17","text":"Atangowatulutsa, mmodzi wa angelowo anati, “Thawani kuti mudzipulumutse, musachewuke, musayime pena paliponse mʼchigwamo! Thawirani ku mapiri kuopa kuti mungawonongeke!”"},{"book":"Genesis","chapter":"19","verse":"18","text":"Koma Loti anawawuza kuti, “Ayi, ambuye anga chonde musatero!"},{"book":"Genesis","chapter":"19","verse":"19","text":"Taonani, Inu mwachitira mtumiki wanu chifundo, ndipo mwaonetsa kukoma mtima kwanu pondipulumutsa. Sindingathawire ku mapiri chifukwa chiwonongekochi chikhoza kundipeza ndisanafike ku mapiriko ndipo ndingafe."},{"book":"Genesis","chapter":"19","verse":"20","text":"Koma, chapafupi pomwepa pali mudzi woti ndikhoza kuthamanga nʼkukafikako. Mundilole ndithawireko, ndi waungʼono kwambiri, si choncho? Mukatero, moyo wanga upulumuka.”"},{"book":"Genesis","chapter":"19","verse":"21","text":"Mngeloyo anati kwa iye, “Chabwino, ndavomeranso pempho lako, sindiwononga mudzi ukunenawo."},{"book":"Genesis","chapter":"19","verse":"22","text":"Koma uthawireko mofulumira chifukwa sindichita kena kalikonse mpaka utafikako.” (Nʼchifukwa chake mudziwo unatchedwa Zowari)."},{"book":"Genesis","chapter":"19","verse":"23","text":"Pamene Loti amafika ku Zowari, nʼkuti dzuwa litatuluka."},{"book":"Genesis","chapter":"19","verse":"24","text":"Ndiye Yehova anathira sulufule wamoto wochokera kumwamba kwa Yehova pa Sodomu ndi Gomora."},{"book":"Genesis","chapter":"19","verse":"25","text":"Kotero, anawononga mizindayo, chigwa chonse pamodzi ndi onse okhala mʼmizindayo. Anawononganso zomera zonse za mʼdzikolo."},{"book":"Genesis","chapter":"19","verse":"26","text":"Koma mkazi wa Loti anachewuka ndipo anasanduka mwala wa mchere."},{"book":"Genesis","chapter":"19","verse":"27","text":"Mmawa mwake, Abrahamu ananyamuka nabwerera kumalo kumene anakumana ndi Yehova kuja."},{"book":"Genesis","chapter":"19","verse":"28","text":"Anayangʼana kumunsi ku Sodomu, Gomora ndi ku dziko lonse la ku chigwa, ndipo anaona chiwutsi chikufuka mʼdzikolo ngati chikuchokera mʼngʼanjo."},{"book":"Genesis","chapter":"19","verse":"29","text":"Choncho Mulungu anawononga mizinda ya ku chigwa, koma anakumbukira pemphero la Abrahamu natulutsa Loti ku sulufule ndi moto zimene zinawononga mizinda ya kumene Loti amakhalako."},{"book":"Genesis","chapter":"19","verse":"30","text":"Loti ndi ana ake awiri aakazi anachoka ku Zowari nakakhala ku mapiri, chifukwa amachita mantha kukhala ku Zowari. Iye ndi ana ake awiri ankakhala mʼphanga."},{"book":"Genesis","chapter":"19","verse":"31","text":"Tsiku lina mwana wake wamkazi wamkulu anawuza mngʼono wake kuti, “Abambo athu ndi wokalamba ndipo palibe mwamuna aliyense pano woti atikwatire ndi kubereka ana monga mwa chikhalidwe cha pa dziko lonse lapansi."},{"book":"Genesis","chapter":"19","verse":"32","text":"Tiye tiwamwetse vinyo ndipo tigone nawo. Tikatero mtundu wathu udzakhalapobe.”"},{"book":"Genesis","chapter":"19","verse":"33","text":"Usiku umenewo analedzeretsa vinyo abambo awo, ndipo wamkuluyo analowa nagona naye. Abambo awo samadziwa kanthu pamene mwanayo anagona naye kapena pamene anadzuka."},{"book":"Genesis","chapter":"19","verse":"34","text":"Tsiku linali mwana wamkazi wamkulu uja anati kwa mngʼono wake, “Usiku wathawu ine ndinagona ndi abambo anga. Tiye tiwaledzeretsenso vinyo usiku uno ndipo iwe upite ndi kugona nawo ndipo mtundu wathu udzakhalapobe.”"},{"book":"Genesis","chapter":"19","verse":"35","text":"Choncho analedzeranso vinyo abambo awo usiku umenewonso, ndipo mwana wamkazi wamngʼono anapita nagona nawo. Abambo awo sanadziwenso kanthu pamene mwanayo anagona naye kapena pamene anadzuka."},{"book":"Genesis","chapter":"19","verse":"36","text":"Choncho ana onse awiri a Loti aja anatenga pathupi pa abambo awo."},{"book":"Genesis","chapter":"19","verse":"37","text":"Mwana wamkazi wamkulu uja anabereka mwana wa mwamuna ndipo anamutcha Mowabu. Iyeyo ndiye kholo la Amowabu onse."},{"book":"Genesis","chapter":"19","verse":"38","text":"Mwana wamkazi wamngʼono naye anabereka mwana wamwamuna, ndipo anamutcha iye Beni-Ammi. Iyeyu ndiye kholo la Aamoni onse."}]}