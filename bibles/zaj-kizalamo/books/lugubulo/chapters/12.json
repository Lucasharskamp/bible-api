{"data":[{"book":"LUGUBULO","chapter":"12","verse":"1","text":"Kilaguso kikulu cha mkanganyo choneka kuulanga. Kukala na mtwanzi yavazigwe zua, na mulenge hasi ya magulu gake, na mkungo wa nhondo longo dimwe na mbili mpala jake."},{"book":"LUGUBULO","chapter":"12","verse":"2","text":"Kakala na inda, kalila sama ya usungu kwavija kakala ka mmabehi kulela."},{"book":"LUGUBULO","chapter":"12","verse":"3","text":"Abaho, kilaguso kiyagwe choneka kuulanga, zoka kulu dung'hu dili na mapala saba na mhembe longo dimwe na mikungo midodo saba mmapala gake."},{"book":"LUGUBULO","chapter":"12","verse":"4","text":"Mkila wake uzikwekwesa selusi ya nhondo kulawa kuulanga na kuzasa muisi. Zoka hijo dima haulongozi wa mtwanzi yakalile behi na kulela giladi yammeze mwanage kipigiti vondayavumbuke."},{"book":"LUGUBULO","chapter":"12","verse":"5","text":"Ija imtwanzi kalela mwana wa kimbigalo, yondayazitawale isi zose na fimbo ya zuma.12:5 Mbuli zino zolawa mkitabu cha ZABULI 2:9. Ila mwanage kanyamuligwa na kugaligwa ha Mulungu, na hana ikigoda chake cha undewa."},{"book":"LUGUBULO","chapter":"12","verse":"6","text":"Mtwanzi ija kakimbilila kuluwala hanhu hayatandiligwe na Mulungu, giladi yemilizwe hiko mkipigiti cha mazua 1,260."},{"book":"LUGUBULO","chapter":"12","verse":"7","text":"Na kukala na ng'hondo kuulanga. Mikaeli na wasenga zake wa kuulanga wagomba na dija idizoka, na dija idizoka na wasenga zake wa kuulanga wagomba na hewo."},{"book":"LUGUBULO","chapter":"12","verse":"8","text":"Ila dija idizoka hamoja na wasenga zake wa kuulanga wahumwa na wawingigwa wasegele kuulanga."},{"book":"LUGUBULO","chapter":"12","verse":"9","text":"Zoka hijo kulu jasigwa hasi, dija dizoka da umwaka dikemigwe Kinyamkela ama Mwenembago, youvwizila ulumwengu wose. Jasigwa hasi muisi hamoja na wasenga zake wa kuulanga."},{"book":"LUGUBULO","chapter":"12","verse":"10","text":"Abaho, nihulika dizwi kulu kulawa kuulanga dolonga, “Sambi ukombola, mhiko, Undewa wa Mulungu wetu, na udaho wa Kilisto wake wiza. Kwavija ija yowatagusa ndugu zetu haulongozi wa Mulungu wetu imisi na ikilo kasigwa hasi."},{"book":"LUGUBULO","chapter":"12","verse":"11","text":"Na hewo wamuhuma na mulopa wa Mwana Ng'hondolo na kubitila ikweli iwakalile woipeta. Kwavija hawaunogele ng'hani ugima wao, ila waulava hata kuvikila kudanganhika."},{"book":"LUGUBULO","chapter":"12","verse":"12","text":"Avo deng'helela gweye ulanga, na mweye mose mkala himo! Ila mojona isi na bahali, kwavija Mwenembago kahumuluka kumwenu kuno yamemile lusango mkulu, kwavija kovitanga kamba kipigiti chake kiguhi.”"},{"book":"LUGUBULO","chapter":"12","verse":"13","text":"Zoka dija vidiwene kamba jasigwa hasi muisi, disonga kumkoleleza ija imtwanzi yamulelile mwana wa kimbigalo."},{"book":"LUGUBULO","chapter":"12","verse":"14","text":"Mtwanzi ija kagweleligwa mabawa mabili ga kimhungu mkulu ng'hani, giladi yaguluke mbaka mkiwala, ako kondayahonyokwe na dija idizoka na kwimilizwa mkipigiti cha milao midatu na milenge sita."},{"book":"LUGUBULO","chapter":"12","verse":"15","text":"Abaho, kulawa mmulomo wake, dija idizoka dideka mazi galingile kamba lwanda gam'vikile ija imtwanzi giladi gamkulule."},{"book":"LUGUBULO","chapter":"12","verse":"16","text":"Ila isi imtaza imtwanzi, ivugula mulomo wake na kulumeza ulwanda ulawile mmulomo wa idizoka."},{"book":"LUGUBULO","chapter":"12","verse":"17","text":"Abaho, idizoka dimonela lusango ija mtwanzi na dichola kugomba na wana wasigale wa ija imtwanzi, waja wozigoga ndagizi za Mulungu na kuugoga usindila wa Yesu."},{"book":"LUGUBULO","chapter":"12","verse":"18","text":"Abaho, dija idizoka dima mulusanga mumgwazo wa ibahali."}]}