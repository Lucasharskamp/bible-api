{"data":[{"book":"Hosea","chapter":"1","verse":"1","text":"Wach Jehova Nyasaye mane obiro ne Hosea wuod Beeri e ndalo loch Uzia, gi Jotham gi Ahaz kod Hezekia, ruodhi mag Juda, e ndalo loch Jeroboam wuod Jehoash ruodh Israel."},{"book":"Hosea","chapter":"1","verse":"2","text":"Kane Jehova Nyasaye ochako miyo Hosea wachne monego owachi, Jehova Nyasaye nowachone niya, “Dhiyo ikend dhako ma jachode kendo inywol kode nyithindo mag dwanyruokne, nikech piny oseketho kotimo richo mar chode marachie moloyo mi giseweyo Jehova Nyasaye.”"},{"book":"Hosea","chapter":"1","verse":"3","text":"Omiyo Hosea nodhi mokendo Gomer nyar Diblaim, mine omako ich monywolone wuowi."},{"book":"Hosea","chapter":"1","verse":"4","text":"Eka Jehova Nyasaye nowachone Hosea niya, “Chak nyathi nying ni Jezreel nikech achiegni kumo dhood Jehu kuom nek mane otimore Jezreel kendo adhi tieko pinyruoth mar Israel."},{"book":"Hosea","chapter":"1","verse":"5","text":"E odiechiengno abiro ketho atungʼ mar pinyruodh Israel e Holo mar Jezreel.”"},{"book":"Hosea","chapter":"1","verse":"6","text":"Gomer ne omako ich kendo mi onywolo nyathi ma nyako. Eka Jehova Nyasaye nowachone Hosea niya, “Luonge ni Lo-Ruhama nimar ok abi achak anyis hera ni dhood Israel kata mana ngʼwononegi."},{"book":"Hosea","chapter":"1","verse":"7","text":"Kata kamano, abiro nyiso herana ne dhood Juda kendo abiro resogi to ok abi resogi gi atungʼ, kata ligangla kata gige lweny kata gi farese kata gi jomoidho farese, to an Jehova Nyasaye ma Nyasachgi ema anaresgi.”"},{"book":"Hosea","chapter":"1","verse":"8","text":"Bangʼ kane Gomer oseweyo dhodho Lo-Ruhama, nonywolo nyathi machielo ma wuowi."},{"book":"Hosea","chapter":"1","verse":"9","text":"Eka Jehova Nyasaye nowacho niya, “Luonge ni Lo-Ami nimar ok un joga, An bende ok An Nyasachu."},{"book":"Hosea","chapter":"1","verse":"10","text":"“To kata obedo kamano, jo-Israel nobed mathoth ka kwoyo manie dho nam ma ok nyal pim kata kwano. Kama ne owachnegi ni, ‘Ok un joga,’ ibiro luongogi ni ‘yawuot Nyasaye mangima.’"},{"book":"Hosea","chapter":"1","verse":"11","text":"Jo-Juda gi jo-Israel nochak riwre kendo giniyier jatelo achiel kendo giniwuogi ka gia e pinje mane ginie wasumbini nimar odiechiengʼ mar Jezreel nobed maduongʼ miwuoro.”"}]}