{"data":[{"book":"Maraka","chapter":"11","verse":"1","text":"E to maso Yerusalɛn taan na, e yi so Betifage nun Betani taadine yi, Oliwi Geyaan dɛxɔn ma. Yesu yi a xarandii firin nasiga e yɛɛ ra."},{"book":"Maraka","chapter":"11","verse":"2","text":"A yi a ɲungu e ma, a naxa, “Ɛ siga banxidɛɛn na ɛ yɛɛ ra. Ɛ na na li tun, ɛ sofalidina nde toma nɛn xidixi, muxe munma dɔxɔ naxan fari singen. Ɛ a fulun, ɛ fa a ra be."},{"book":"Maraka","chapter":"11","verse":"3","text":"Xa muxuna nde ɛ maxɔdin fa fala, ‘Ɛ na ligama nanfera?’ Ɛ a fala a xa, ɛ naxa, ‘Marigin makona a ma,’ na kanna a soma ɛ yii nɛn mafurɛn.”"},{"book":"Maraka","chapter":"11","verse":"4","text":"Nanara, e yi siga, e sa sofalidin to xidixi kiraan dɛ banxina nde dɛ ra. E yi a fulunma waxatin naxan yi,"},{"book":"Maraka","chapter":"11","verse":"5","text":"muxun naxanye yi tixi na yi, na ndee yi e maxɔdin, e naxa, “Ɛ sofalidini ito fulunma nanfera?”"},{"book":"Maraka","chapter":"11","verse":"6","text":"E yi e yabi alo Yesu a fala e xa kii naxan yi, e yi tin e xa siga."},{"book":"Maraka","chapter":"11","verse":"7","text":"E yi fa sofalidin na Yesu fɛma, e yi e domane yifulun sofalidin fari, Yesu yi dɔxɔ a fari."},{"book":"Maraka","chapter":"11","verse":"8","text":"Muxu wuyaxi yi e domane yifulun kiraan xɔn ma, bonne yi ɲɔxɔndene magira, e yi e sa kiraan xɔn ma a binya feen na."},{"book":"Maraka","chapter":"11","verse":"9","text":"Naxanye yi sigama a yɛɛ ra e nun naxanye yi biraxi a fɔxɔ ra, ne yi lu sɔnxɔɛ, e naxa, “Ala tantun! Naxan fama Marigin xinli, Ala xa na baraka!"},{"book":"Maraka","chapter":"11","verse":"10","text":"En benba Dawudaa mangayaan naxan fama, Ala xa na baraka! Ala tantun kore xɔnna ma pon!”"},{"book":"Maraka","chapter":"11","verse":"11","text":"Yesu yi so Yerusalɛn taani, a siga Ala Batu Banxini. A yi banxin kui seene birin mato, koni a li kɔɛ bata so, a yi siga Betani taani e nun a xarandii fu nun firinne."},{"book":"Maraka","chapter":"11","verse":"12","text":"Na xɔtɔn bode, e yi kelima Betani taani waxatin naxan yi, kamɛn yi Yesu suxu."},{"book":"Maraka","chapter":"11","verse":"13","text":"A yi xɔdɛ binla to wulani a dɛɛne ɲingixi a ma. A yi siga na alogo a xa sa a bogina ndee fen a kɔɛ ra. Koni a to na li, a mi a bogi yo to, fɔ a dɛɛne amasɔtɔ xɔdɛn bogi waxatin munma yi a li."},{"book":"Maraka","chapter":"11","verse":"14","text":"Yesu yi a fala xɔdɛ binla ma, a naxa, “Muxu yo mi fa i tan bogin donma!” A xarandiine yi a fala xuiin mɛ."},{"book":"Maraka","chapter":"11","verse":"15","text":"E Yerusalɛn li waxatin naxan yi, Yesu yi siga Ala Batu Banxini. Naxanye yi sare matiin nun sare soni mɛnni, a ne kedi fɔlɔ. A yi gbeti masarane tabanle rafelen, e nun ganba matine gbɛdɛne."},{"book":"Maraka","chapter":"11","verse":"16","text":"A mi yi tinma muxu yo xa goronna radangu Ala Batu Banxin tanden ma."},{"book":"Maraka","chapter":"11","verse":"17","text":"A yi yamaan xaran, a naxa, “A sɛbɛxi Kitabun kui, Ala naxa, ‘N ma Banxin xili bama nɛn, Ala maxandi banxina siyane birin xa.’11.17 Esayi 56.7 nun Yeremi 7.11 Koni ɛ tan bata a findi muɲadene luxunden na!”"},{"book":"Maraka","chapter":"11","verse":"18","text":"Saraxarali kuntigine nun sariya karamɔxɔne na mɛ waxatin naxan yi, e yi Yesu faxa fɛrɛn fen fɔlɔ. Bayo e yi gaxuxi a yɛɛ ra nun, amasɔtɔ yamaan birin bata yi kabɛ a xaranna ma."},{"book":"Maraka","chapter":"11","verse":"19","text":"Ɲinbari soxina, Yesu nun a xarandiine yi keli taani."},{"book":"Maraka","chapter":"11","verse":"20","text":"Na xɔtɔn bode subaxani, e yi sigama kiraan xɔn ma waxatin naxan yi, e yi na xɔdɛ binla to xaraxi han a salenne."},{"book":"Maraka","chapter":"11","verse":"21","text":"A fe yi rabira Piyɛri ma. A yi a fala Yesu xa, a naxa, “Karamɔxɔ, i xɔdɛ binla naxan danga, a mato, a bata xara!”"},{"book":"Maraka","chapter":"11","verse":"22","text":"Yesu yi e yabi, a naxa, “Ɛ dɛnkɛlɛya Ala ma."},{"book":"Maraka","chapter":"11","verse":"23","text":"N xa ɲɔndin fala ɛ xa, naxan na a fala geyani ito ma fa fala, ‘Siga, i sa bira fɔxɔ igeni,’ xa a mi sikɛ a bɔɲɛni, a yi dɛnkɛlɛya, fa fala a falan nakamalima nɛn, a ligama a xa nɛn."},{"book":"Maraka","chapter":"11","verse":"24","text":"Na na a toxi, n na a falama ɛ xa, ɛ na Ala maxandi fena nde ma, xa ɛ la a sɔtɔ feen na, ɛ na sɔtɔma nɛn."},{"book":"Maraka","chapter":"11","verse":"25","text":"Awa, ɛ nɛma Ala maxandɛ waxatin naxan yi, xa fena nde ɛ kui muxuna nde xili ma, ɛ xa a mafelu na ra. Nanara, ɛ Fafe Ala naxan ariyanna yi, na ɛ mafeluyɛ ɛ hakɛne ra."},{"book":"Maraka","chapter":"11","verse":"26","text":"Xa ɛ mi bonne mafelu, ɛ Fafe Ala naxan ariyanna yi, na mi ɛ fan mafeluyɛ ɛ yulubine ra.”"},{"book":"Maraka","chapter":"11","verse":"27","text":"Awa, e mɔn yi so Yerusalɛn taani. Yesu yi a masiga tima Ala Batu Banxin tanden ma waxatin naxan yi, saraxarali kuntigine nun sariya karamɔxɔne nun yamaan fonne yi fa a fɛma."},{"book":"Maraka","chapter":"11","verse":"28","text":"E yi a maxɔdin, e naxa, “I feni itoe ligama sɛnbɛn mundun yi? Nde i tixi itoe ligan na?”"},{"book":"Maraka","chapter":"11","verse":"29","text":"Yesu yi e yabi, a naxa, “N xa ɛ maxɔdin fe keden na, xa ɛ n yabi, naxan n tixi na feene ra, n na falama ɛ xa nɛn."},{"book":"Maraka","chapter":"11","verse":"30","text":"Awa, ɛ a fala n xa, nde Yoni rafaxi a xa muxune rafu igeni e tubi xinla ma, a kelixi Ala nan ma ba, hanma muxune?”"},{"book":"Maraka","chapter":"11","verse":"31","text":"E yi falan ti fɔlɔ e bode tagi, e naxa, “Xa en na a yabi fa fala a kelixi Ala nan ma, a a falama nɛn nayi, a naxa, ‘Nanfera ɛ mi la Yoni ra?’"},{"book":"Maraka","chapter":"11","verse":"32","text":"Koni xa en na a fala fa fala a kelixi muxun nan ma, na di?” Amasɔtɔ, e yi gaxuxi yamaan yɛɛ ra bayo yamaan birin yi laxi a ra a nabiin nan yi Yoni ra."},{"book":"Maraka","chapter":"11","verse":"33","text":"Nayi, e Yesu yabi, e naxa, “Nxu mi a kolon.” Yesu yi a fala e xa, a naxa, “N tan fan feni itoe ligama sɛnbɛn naxan yi, n mi na falama ɛ xa na yi.”"}]}