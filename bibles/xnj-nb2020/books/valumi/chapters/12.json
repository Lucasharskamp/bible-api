{"data":[{"book":"Valumi","chapter":"12","verse":"1","text":"Hinu, valongo vangu, ndava Chapanga ana lipyana neju kwitu, nikuvayupa neju mujiwusayi mwavene luteta lweluvili mumi, muvya mwavamsopi na kukita geigana Chapanga. Yeniyi ndi njila ya chakaka ya kumgundamila Chapanga."},{"book":"Valumi","chapter":"12","verse":"2","text":"Mkoto kulanda mambu ga mulima uwu, nambu Chapanga ang'anamusayi mitima yinu kwa kung'anamusa maholo ginu. Penapo ndi yati mwimanya maganu ga Chapanga gala gabwina gegamganisa mwene na cheigana nyenye muvyai."},{"book":"Valumi","chapter":"12","verse":"3","text":"Ndava ya ubwina wa Chapanga weanipeli, nikuvajovela mwavoha, mkoto kujilola kuvya vavaha kuliku chemwiganikiwa kuvya. Palaha paki muvya na luhala mukuholalela kwinu na mjipimayi mwavene kulandana na sadika yemupewili na Chapanga."},{"book":"Valumi","chapter":"12","verse":"4","text":"Muhiga yimonga muvi viwungu vyamahele, nambu kila chimonga na lihengu laki."},{"book":"Valumi","chapter":"12","verse":"5","text":"Mewawa pamonga tete tavamahele, tivii higa yimonga mukuwunga na Kilisitu, na kila mmonga ndi chiwungu cha higa ya muyaki."},{"book":"Valumi","chapter":"12","verse":"6","text":"Hinu, kila mundu avi na njombi yaki ngati chatipewili ubwina wa Chapanga. Mweavi na njombi ya kujova ujumbi kuhuma kwa Chapanga ndi iganikiwa ajova ngati cheyivili sadika yaki."},{"book":"Valumi","chapter":"12","verse":"7","text":"Mundu mweapewili njombi ya kuvahengela vangi ndi avahengelayi. Mundu mweavi na njombi ya kuwula ndi awulayi."},{"book":"Valumi","chapter":"12","verse":"8","text":"Mweapewili njombi ya kuvakangamalisa mtima vangi ndi akitayi chenicho. Mweapewili njombi ya kuvapela vangi cheavili nachu na avapelayi kwa mtima msopi. Mweakuvalongosa vangi na avalongosayi bwina, mweakuvahengela lipyana vangi ndi akitayi chenicho kwa luheku."},{"book":"Valumi","chapter":"12","verse":"9","text":"Uganu winu uvyayi changali uhomela. Mugayomela gahakau, mugakamulayi gabwina."},{"book":"Valumi","chapter":"12","verse":"10","text":"Mgananayi ngati valongo, kila mmonga amutopesa hoti muyaki kuliku cheakujitopesa mwene."},{"book":"Valumi","chapter":"12","verse":"11","text":"Muhenga lihengu kwa kukangamala amala mkoto kuvya vakata na mukumuhengela BAMBU kwa mtima winu woha."},{"book":"Valumi","chapter":"12","verse":"12","text":"Huvalila yinu yivakita kuvya na sangaluka magono goha. Pamwig'aiswa musindimala, mumyupayi Chapanga lukumbi lwoha."},{"book":"Valumi","chapter":"12","verse":"13","text":"Muvatangatila vandu va Chapanga maganu gavi, muvapokela vayehe kwa mtima wa bwina."},{"book":"Valumi","chapter":"12","verse":"14","text":"Mumuyupa Chapanga avamotisa vandu voha vevakuvang'aisa, muvamotisa mkoto kuvapela likoto."},{"book":"Valumi","chapter":"12","verse":"15","text":"Muheka pamonga na voha veviheka, muvemba pamonga na voha vevivemba."},{"book":"Valumi","chapter":"12","verse":"16","text":"Mtama bwina nyenye kwa nyenye. Mkoto kumeka, nambu mtama na mu ungolongondi. Mkoto kujiholalela kuvya muvi na luhala neju."},{"book":"Valumi","chapter":"12","verse":"17","text":"Mundu akakukitila uhakau veve ukoto kumuwuyisila uhakau. Uvyai na mtima wa kukita gabwina palongolo ya kila mundu."},{"book":"Valumi","chapter":"12","verse":"18","text":"Mukangamala kwa upandi winu kutama kwa uteke na vandu voha."},{"book":"Valumi","chapter":"12","verse":"19","text":"Vakozi vangu, mkoto kulipisa uhakau, nambu mumlekela Chapanga akita lijambu lenilo mu ligoga laki, muni Mayandiku Gamsopi gijova, Ijova BAMBU, na “Kuvabuna uhakau ndi lihengu langu.”"},{"book":"Valumi","chapter":"12","verse":"20","text":"Nambu ngati Mayandiku Gamsopi chegijova, “Likoko waku ngati ana njala yikumvina, umpela chakulya, na ngati avi na njota, mpela manji aywayi. Muni mukukita chenicho ukumkita akola soni.”"},{"book":"Valumi","chapter":"12","verse":"21","text":"Kotoka kuyidakila kuhotolewa na uhakau, nambu uhotola uhakau kwa ubwina."}]}