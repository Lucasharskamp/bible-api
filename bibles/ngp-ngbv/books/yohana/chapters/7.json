{"data":[{"book":"Yohana","chapter":"7","verse":"1","text":"Akajika Yesu andaga akagenda uko Galilaya, andaga hakuunga akomboka mwo Uyahudi kwaviya Wayahudi nawanda wakamzungula vileke wamkome."},{"book":"Yohana","chapter":"7","verse":"2","text":"Naho dizuwa dya kinyemi dya Wayahudi dye viheha nedinda dihagihi."},{"book":"Yohana","chapter":"7","verse":"3","text":"Nduguze niyo wamgamba, “Halawe aha uite Uyahudi, vileke wanamp'hina wako wakaule zindima zako ukudamanya.”"},{"book":"Yohana","chapter":"7","verse":"4","text":"Kwaviya hahali mnt'hu akuunga adamanye zindima kwa kinyele, mna ye mwenye aunga amanyike. Kwaviya weye wadamanya izimbuli izi, leka want'hu wose wa mwe Isi wakumanye."},{"book":"Yohana","chapter":"7","verse":"5","text":"Kwaviya hata wanduguze na wanda hawakumhuwila."},{"book":"Yohana","chapter":"7","verse":"6","text":"Yesu niyo awagamba, “Lupisi lwangu ukei kubula, kila lupisi niwedi kwenyu."},{"book":"Yohana","chapter":"7","verse":"7","text":"Want'hu wa mwe isi hawakudaha kumiihieni, mna waniihia miye, Kwaviya miye nalonga uwona mwa yehe kugamba udamanyi wakwe wiha."},{"book":"Yohana","chapter":"7","verse":"8","text":"Nyuwe iteni kwe wila mna miye nikei Kwaviya umuda wangu ukei kubula.”"},{"book":"Yohana","chapter":"7","verse":"9","text":"Yesu nakalonga ivi niyo asigala ukudya Galilaya."},{"book":"Yohana","chapter":"7","verse":"10","text":"Nduguze weze waite kwe wila Yesu nae niyo aita, Mna nakaita kwa kifiso vileke asekuoneka."},{"book":"Yohana","chapter":"7","verse":"11","text":"Wakulu wa wayahudi nawakamzungula kudya kwe wila wakauzana, “E kuhi uyu?”"},{"book":"Yohana","chapter":"7","verse":"12","text":"Want'hu wengi na wanda mwe vibungi wakasimuila zi mbuli zakwe. Wamwenga nawakagamba, “uyuno ni mnt'hu ywedi.” Awatuhu nao niyo wagamba, “Hiyo mnt'hu ywedi Kwaviya awazaganya want'hu.”"},{"book":"Yohana","chapter":"7","verse":"13","text":"Mna hahali mnt'hu alongile mwe kieti Kwaviya nawaka wogoha wayahudi."},{"book":"Yohana","chapter":"7","verse":"14","text":"Mgati mwe wila Yesu niyo akwela no kwingila mwe nyumba ya Mnungu no kukonga kuhiniza."},{"book":"Yohana","chapter":"7","verse":"15","text":"Wayahudi niyo wehelwa wakagamba, “Uyu kalavai umanyi wa aya yose nae hasomile heusomile?”"},{"book":"Yohana","chapter":"7","verse":"16","text":"Yesu niyo awahitula, “Yano huhiniza hiyo mahinyo yangu, mna lawa kwa Tate aniletile miye."},{"book":"Yohana","chapter":"7","verse":"17","text":"Mnt'hu akuunga adamanye zimbuli ziya Mnungu akuunga, naamanye uneva aya huhiniza yalawa kwa Mnungu hegu ni yangu miye mwenye."},{"book":"Yohana","chapter":"7","verse":"18","text":"Mnt'hu akukelongela ye mwenye aunga akeink'he uwedi utendese ye mwenye. Mna yudya akuunga amwinule yudya amletile uyu niwakindedi naho hauhali wiihi mndani mwakwe."},{"book":"Yohana","chapter":"7","verse":"19","text":"Musa hawenk'heni miko? Mna hahali hata yumwenga mwa nyuwe azitozile. Nii mwaunga mnikome miye?”"},{"book":"Yohana","chapter":"7","verse":"20","text":"Idifyo diya dya want'hu niyo dyamhitula, “Una mp'hepo! Uyo akuunga akukome weye ni ani?”"},{"book":"Yohana","chapter":"7","verse":"21","text":"Yesu niyo awahitula, “Nehidamanya kihungi nyuwe nyose niyo mwehelwa."},{"book":"Yohana","chapter":"7","verse":"22","text":"Musa nakawasigila muwavinile wana wenyu wa kigosi Mna neinda hiyo Musa aungile na wanda Tati zenyu walongole naho mwavinila wana mwe dizuwa dyo kuhumula."},{"book":"Yohana","chapter":"7","verse":"23","text":"Uneva mwana wa kigosi kavinilwa mwe dizuwa dya kuhumula, vileke miko ya Musa isekubanangwa, nii mwanifila maya Kwaviya nitendile mnt'hu ande mgima mwe zuwa dyo kuhumula?"},{"book":"Yohana","chapter":"7","verse":"24","text":"Msekulava usengelo kwa kukaula kwa kuse mna laveni usengelo kwa kukaula ikindedi.”"},{"book":"Yohana","chapter":"7","verse":"25","text":"Want'hu watuhu we Yelusalemu niyo wagamba, “Yuno hiyo yudya mnt'hu wakunga wamkome?"},{"book":"Yohana","chapter":"7","verse":"26","text":"Kauleni alonga mwe kiyeti mna hawakulonga dyodyose. Togoleni, vilongozi wamanya ikindedi kugamba yuno niye Kilisito?"},{"book":"Yohana","chapter":"7","verse":"27","text":"Mna Kilisito aneza hahali mnt'hu akuunga amanye uko alaile. Mna suwe chose kimanya kudya akulawa yuno mnt'hu.”"},{"book":"Yohana","chapter":"7","verse":"28","text":"Yesu eze enda ahiniza mwe nyumba ya Mnungu niyo alonga kwa izwi kulu, “Icho nk'hindedi kugamba mnimanya miye, na kudya nilaile. Hizile kwa udahi wangu miye mwenye. Yudya anigale miye, yehe ni mkindedi, mna hamummanyize."},{"book":"Yohana","chapter":"7","verse":"29","text":"Mna miye himmanya Kwaviya hiza kulawa kwakwe naho yehe niye aniletile.”"},{"book":"Yohana","chapter":"7","verse":"30","text":"Niyo wageza kumgwila, mna hahali hata yumwenga amtozile Kwaviya umuda wakwe nawanda ukei."},{"book":"Yohana","chapter":"7","verse":"31","text":"Niyo want'hu wengi mwe difyo diya wamhuwila na kulonga, “Aho aneza Kilisito, naadamanye vilagiso vingi enga ivi adamanye yuno?”"},{"book":"Yohana","chapter":"7","verse":"32","text":"Mafalisayo niyo weva viya want'hu wakungungula mwe mbuli izi za Yesu, niyo woho hamwenga ne wakulu wa walava nt'hambiko wasigila wamizi we nyumba ya Mnungu uleke waite wakamgwile Yesu."},{"book":"Yohana","chapter":"7","verse":"33","text":"Yesu niyo alonga, “Usigala lupisi mdodo wa kunda na nyuwe, nikakuheza neniite zangu kwa yudya aniletile."},{"book":"Yohana","chapter":"7","verse":"34","text":"Namunzungule mna hamnione, kwaviya hamkudaha kwiita kudya huunga ninde.”"},{"book":"Yohana","chapter":"7","verse":"35","text":"Niyo wayahudi wauzana, “Ni kuhi uko aite, uko hekimuwone? Haluse aunga aite kwe mizi ye Wagiliki kudya want'hu wetu wakwikala nakuwahiniza Wagiliki?"},{"book":"Yohana","chapter":"7","verse":"36","text":"Nivo naakagaaze umwo akagamba, nomnizungule mna hamnione naho homdahe kwiita kudya huunga niite?”"},{"book":"Yohana","chapter":"7","verse":"37","text":"Mwe zuwa dya uheelo, zuwa diya kulu mwe zuwa dya kinyemi, Yesu niyo akimaala alonga kwa izwi kulu, “Mnt'hu yudya ane nk'hilu eze kwangu anywe."},{"book":"Yohana","chapter":"7","verse":"38","text":"Enga viya iwandikwe, ‘Yudya akunihuwila, vizuto va mazi yo ugima navilawe kulawa mndani mwakwe.’ ”"},{"book":"Yohana","chapter":"7","verse":"39","text":"Yesu nakalonga ivi kwa mbuli ye Muye ywa Mnungu, yudya wadya wakumhuwila nawamhokele. Mwe lupisi kiya Muye na kanda akei kwiza kwaviya Yesu na kanda akei kutogoleswa ni Mnungu."},{"book":"Yohana","chapter":"7","verse":"40","text":"Want'hu wamwenga naweva viya alongile niyo walonga, “Mnt'hu uyu, kindedi ni Mlotezi.”"},{"book":"Yohana","chapter":"7","verse":"41","text":"Want'hu watuhu niyo wagamba, “Uyu ni Kilisito!” Mna watuhu niyo wagamba, “Vyadahika Kilisito kulawa Galilaya?"},{"book":"Yohana","chapter":"7","verse":"42","text":"Mawandiko wakigambila, Kilisito naalaile mwo lukolo lwa Zumbe Daudi naho neelekigwe Betelehemu mzi ekalaga Daudi.”"},{"book":"Yohana","chapter":"7","verse":"43","text":"Niyo handa na kupangana kwa want'hu kwa mbuli yakwe Yesu."},{"book":"Yohana","chapter":"7","verse":"44","text":"Watuhu nawakaunga kumgwila, mna hahali amtozile."},{"book":"Yohana","chapter":"7","verse":"45","text":"Wadya wamizi wa nyumba ya Mnungu wasigilwe weze wauye, wakulu wa walava nt'hambiko hamwenga na Mafalisayo niyo wawauza, “Nii hammwigale?”"},{"book":"Yohana","chapter":"7","verse":"46","text":"Wadya wamizi wa Nyumba ya Mnungu niyo wahitula, “Hahalailaga hata mnt'hu yumwenga akulonga enga mnt'hu uyu!”"},{"book":"Yohana","chapter":"7","verse":"47","text":"Mafalisayo niyo wawauza, “Hata nyuwe mwazaganywa?”"},{"book":"Yohana","chapter":"7","verse":"48","text":"“Nyuwe mummanya yeyeso mwe Vilongozi hegu mwe Mafalisayo akumhuwila yehe?"},{"book":"Yohana","chapter":"7","verse":"49","text":"Want'hu wano hawamanyize miko ya Musa, waligitwa ni Mnungu!”"},{"book":"Yohana","chapter":"7","verse":"50","text":"Mwe wadya mafalisayo, Nikodemo andagaaho, yudya aitaga kwa Yesu, niyo awagambila weyawe,"},{"book":"Yohana","chapter":"7","verse":"51","text":"“Mwe miko ya kwetu hakikudaha kumsengela mnt'hu uneva kikei kumtegeleza na kumanya idyo adamanye.”"},{"book":"Yohana","chapter":"7","verse":"52","text":"Niyo wamhitula, “Weye nawe kulaila Galilaya? Kaula mo Mawandiko Akukile naho nauone hahali mlotezi ezile kulawa Galilaya.”"},{"book":"Yohana","chapter":"7","verse":"53","text":"Niyo kila yumwenga aita kwakwe."}]}