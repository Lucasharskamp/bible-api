{"data":[{"book":"Tich Joote","chapter":"20","verse":"1","text":"Kane kokono oserumo, Paulo noluongo jopuonjre ire mojiwogi, to bangʼe nogoyonegi oriti, mi ochako wuodhe mar dhi Makedonia."},{"book":"Tich Joote","chapter":"20","verse":"2","text":"Nowuotho e gwengʼno kojiwo ji gi weche mangʼeny, eka nochopo e piny jo-Yunani,"},{"book":"Tich Joote","chapter":"20","verse":"3","text":"kuma nobetie kuom dweche adek. To nikech jo-Yahudi ne chano timo ne marach kane oyudo oikore mar dhi Siria, noloko pache mondo odog chien, koluwo Makedonia."},{"book":"Tich Joote","chapter":"20","verse":"4","text":"Joma nodhi kode ne gin ji kaka Sopata wuod Puro ja-Berea, gi Aristarko kod Sekundo, ma ja-Thesalonika, gi Gayo ja-Derbe, kod Timotheo bende, gi Tukiko kod Trofimo mane gin jo-Asia."},{"book":"Tich Joote","chapter":"20","verse":"5","text":"Jogi notelo nyimwa mondo oritwa Troa."},{"book":"Tich Joote","chapter":"20","verse":"6","text":"Wan to ne wakwangʼ ka waa Filipi, bangʼ Sap Makati ma ok oketie Thowi, to bangʼ ndalo abich ne wachopo irgi Troa, kuma ne wabetie kuom ndalo abiriyo."},{"book":"Tich Joote","chapter":"20","verse":"7","text":"To Chiengʼ mokwongo mar juma ne wachokore mondo wacham Sap Ruoth. Paulo nopuonjo ji nyaka odiwuor nikech nochano mar aa kinyne gokinyi."},{"book":"Tich Joote","chapter":"20","verse":"8","text":"Teche mangʼeny ne liel e od gorofa malo kuma ne wachokore."},{"book":"Tich Joote","chapter":"20","verse":"9","text":"To wuowi moro miluongo ni Yutiko nobet e dho dirisa, kendo nindo nomedo tere ka Paulo ne pod medo puonjo. Kane en e chuny nindo, nolwar gie dirisa koa e gorofa mar adek mi nokwanye piny mwalo kosetho."},{"book":"Tich Joote","chapter":"20","verse":"10","text":"Paulo nolor piny mi nokwako wuowino. Bangʼe nowacho ni ji niya, “Kik uluor. Ongima!”"},{"book":"Tich Joote","chapter":"20","verse":"11","text":"Eka nodok malo kuma ne entie mi ongʼwenyo makati mochamo. Bangʼe nodhi nyime gipuonjo nyaka piny oru, eka owuok."},{"book":"Tich Joote","chapter":"20","verse":"12","text":"Ji nokawo wuowino motere dala kongima, kendo chunygi noyudo hoch maduongʼ."},{"book":"Tich Joote","chapter":"20","verse":"13","text":"Wan to ne watelo nyime nyaka ei yie, mi wakwangʼ nyaka Asos, kuma ne wadhi kawoe Paulo. Nosechano kamano nikech ne odwaro ni mondo odhi kuno kowuotho gi tiende."},{"book":"Tich Joote","chapter":"20","verse":"14","text":"Kane oyudowa Asos, nodonjo kodwa e yie, mi wadhi nyaka Mitulene."},{"book":"Tich Joote","chapter":"20","verse":"15","text":"Kinyne ne wakwangʼ ka waa kanyo mi watundo machiegni Kios. To chiengʼ machielo ne wangʼado nam nyaka Samos, to bangʼe ne wachopo Mileto."},{"book":"Tich Joote","chapter":"20","verse":"16","text":"Paulo nosechano mondo okwangʼ kodhi ma ok oluwo Efeso, nikech ne ok odwar kawo thuolo malach e piny Asia. Nodwaro mondo ochop Jerusalem piyo, kapok chiengʼ Pentekost ochopo."},{"book":"Tich Joote","chapter":"20","verse":"17","text":"Kane wan Mileto, Paulo nooro wach Efeso mondo oluongne jodong kanisa."},{"book":"Tich Joote","chapter":"20","verse":"18","text":"Kane gisebiro, nowachonegi niya, “Ungʼeyo maber kaka ngimana ne chalo e kinde mane an kodu ka, kochakore odiechiengʼ mokwongo mane adonjo e piny Asia."},{"book":"Tich Joote","chapter":"20","verse":"19","text":"Ne atiyo ni Ruoth gi chuny mamuol, kendo gi pi wangʼ, kata obedo ni naneno masiche madongo ka jo-Yahudi chano mondo ohinya."},{"book":"Tich Joote","chapter":"20","verse":"20","text":"Bende ungʼeyo kaka ne ok aweyo mak anyisou wach moro amora mane nyalo konyou, to napuonjou e lela kendo e uteu, ka adonjo e ot ka ot."},{"book":"Tich Joote","chapter":"20","verse":"21","text":"Asenyiso jo-Yahudi kaachiel gi jo-Yunani ni nyaka gilokre giwe richogi kendo gidwog ir Nyasaye kendo giyie kuom Ruodhwa Yesu."},{"book":"Tich Joote","chapter":"20","verse":"22","text":"“To sani koro Roho ochuna ni nyaka adhi Jerusalem, ka ok angʼeyo gima dhi timorena kuno."},{"book":"Tich Joote","chapter":"20","verse":"23","text":"Gima angʼeyo en mana gima Roho Maler nyisa e chunya ni sand kod twech orita e dala ka dala ma adhiye."},{"book":"Tich Joote","chapter":"20","verse":"24","text":"To kata obedo kamano, ok akwan ngimana ka gima lichna; gima ochuna maduongʼ en mana tieko ngʼweya kendo chopo tich ma Ruoth Yesu osemiya mondo atim, ma en tich mar lando Injili mar ngʼwono mar Nyasaye."},{"book":"Tich Joote","chapter":"20","verse":"25","text":"“Koro angʼeyo ni onge ngʼato kuomu maseyalone wach kuom pinyruoth manochak onena."},{"book":"Tich Joote","chapter":"20","verse":"26","text":"Emomiyo awachonu kawuono ni koro remb ngʼato ok ni e wiya,"},{"book":"Tich Joote","chapter":"20","verse":"27","text":"nikech ne ok aweyo ma ok anyisou gik moko duto ma Nyasaye dwaro ni utim."},{"book":"Tich Joote","chapter":"20","verse":"28","text":"Koro tangʼuru kendo rituru kweth duto ma Roho Maler oketo e lwetu mondo uriti. Beduru jokwath mag Kanisa Nyasaye ma nongʼiewo gi rembe owuon."},{"book":"Tich Joote","chapter":"20","verse":"29","text":"Angʼeyo maber ni bangʼ ka asea, ondiegi mangemo biro monjou, kendo ok giniwe kweth Nyasaye ngangʼ."},{"book":"Tich Joote","chapter":"20","verse":"30","text":"Kata mana e dieru ka, jomoko biro wuokie kendo gibiro puonjo weche mobam ma gichwogo kendgi giwegi mondo giywago jopuonjre irgi."},{"book":"Tich Joote","chapter":"20","verse":"31","text":"Emomiyo beduru motangʼ! Paruru kaka kuom higni adek ne ok aweyo mak asiemo ngʼato ka ngʼato kuomu odiechiengʼ gotieno, ka pi wangʼa chwer."},{"book":"Tich Joote","chapter":"20","verse":"32","text":"“Koro aketou e lwet Nyasaye, kendo kuom wach ngʼwonone, manyalo gerou, kendo manyalo miyo uyud gweth mosekan-nu kaachiel gi jomaler duto."},{"book":"Tich Joote","chapter":"20","verse":"33","text":"Pok agombo fedha kata dhahabu kata law ngʼato."},{"book":"Tich Joote","chapter":"20","verse":"34","text":"Un uwegi ungʼeyo ni lwetenagi osetiyo matek mi ochopo dwarona duto, nyaka dwaro mag jowadwa mwayalogo Injili."},{"book":"Tich Joote","chapter":"20","verse":"35","text":"Asenyisou gi yore duto ni nyaka wati matek wan wawegi mondo wakonygo joma chandore, ka waparo wach mane Ruoth Yesu owachonwa ni, ‘Chiwo kelo gweth moloyo kawo!’ ”"},{"book":"Tich Joote","chapter":"20","verse":"36","text":"Kane Paulo osetieko wacho wechegi, nogoyo chonge piny kaachiel kodgi duto mi nolemo."},{"book":"Tich Joote","chapter":"20","verse":"37","text":"Ji duto ne oywak, ka gipodho kuome kendo ginyodhe."},{"book":"Tich Joote","chapter":"20","verse":"38","text":"Gima ne litnegi ahinya ne en gima nowacho ni ne ok gibi nene kendo. Bangʼ mano ne gikowe ei yie."}]}