{"data":[{"book":"Genesisi","chapter":"19","verse":"1","text":"Vatumwa vaviri vakasvika muSodhomu madekwana, uye Roti akanga agere pasuo reguta. Akati achivaona, akasimuka kuti andosangana navo uye akakotamisa uso hwake pasi."},{"book":"Genesisi","chapter":"19","verse":"2","text":"Akati, “Madzishe angu, ndapota hangu tsaukirai henyu kumba kwomuranda wenyu. Mushambidze henyu tsoka dzenyu uye mugovata usiku huno, ipapo mugoenda henyu mangwana mangwanani.”"},{"book":"Genesisi","chapter":"19","verse":"3","text":"Asi akavakumbirisa zvokuti vakatenda kuenda naye uye vakapinda mumba make. Akavagadzirira zvokudya, akabika chingwa chisina mbiriso, uye vakadya."},{"book":"Genesisi","chapter":"19","verse":"4","text":"Vasati vaenda kundovata, varume vose vaibva kumativi ose eguta reSodhomu, vose vaduku navakuru, vakakomba imba."},{"book":"Genesisi","chapter":"19","verse":"5","text":"Vakadana Roti vachiti, “Varipiko varume vapinda mumba mako usiku huno? Vaburitse kuno kwatiri kuti tivate navo.”"},{"book":"Genesisi","chapter":"19","verse":"6","text":"Roti akabuda kunze kuti andosangana navo uye akapfiga mukova shure kwake,"},{"book":"Genesisi","chapter":"19","verse":"7","text":"akati, “Kwete, shamwari dzangu. Regai kuita chinhu ichi chakaipa."},{"book":"Genesisi","chapter":"19","verse":"8","text":"Tarirai, ndina vanasikana vaviri vasina kutongovata nomurume. Regai ndivabudisire kwamuri uye mungagona kuita zvamunoda navo. Asi musaita kana chinhu kuvarume ava, nokuti vakavanda pasi pedenga rangu.”"},{"book":"Genesisi","chapter":"19","verse":"9","text":"Ivo vakati, “Suduruka!” Uye vakati, “Munhu uyu akauya pano ari mutorwa, asi zvino ava kuda kutitonga! Tichakuitira zvakaipa iwe kupfuura ivo.” Vakaramba vachimanikidza Roti uye vakaswedera mberi kuti vapaze gonhi."},{"book":"Genesisi","chapter":"19","verse":"10","text":"Asi varume vaiva mukati vakatambanudza maoko avo vakakwevera Roti mumba uye vakapfiga mukova."},{"book":"Genesisi","chapter":"19","verse":"11","text":"Ipapo vakapofumadza varume vakanga vari pamukova wemba, vaduku navakuru, zvokuti havana kuzogona kuona mukova."},{"book":"Genesisi","chapter":"19","verse":"12","text":"Varume vaviri vakati kuna Roti, “Una vamwe vanhu pano here, vakuwasha, vanakomana kana vanasikana, kana mumwe wako zvake ari muguta? Vabudise muno,"},{"book":"Genesisi","chapter":"19","verse":"13","text":"nokuti tiri kuzoparadza nzvimbo ino. Kuchema kuna Jehovha pamusoro pavanhu ava kwakura zvokuti atituma kuzoriparadza.”"},{"book":"Genesisi","chapter":"19","verse":"14","text":"Saka Roti akabuda akandotaura kuvakuwasha vake, vakanga vatsidza kuti vachawana vanasikana vake, akati, “Kurumidzai kubva panzvimbo ino, nokuti Jehovha ava kuda kuparadza guta!” Asi vakuwasha vake vakafunga kuti aiita zveje-e navo."},{"book":"Genesisi","chapter":"19","verse":"15","text":"Mambakwedza, vatumwa vakakurudzira Roti vachiti, “Kurumidza! Tora mukadzi wako navanasikana vako vaviri vaunavo, kuti murege kuparadzwa kana guta roparadzwa.”"},{"book":"Genesisi","chapter":"19","verse":"16","text":"Akati achinonoka, varume vakabata ruoko rwake uye namaoko omukadzi wake neavanasikana vake vaviri vakavabudisa zvakanaka kunze kweguta, nokuti Jehovha akavanzwira tsitsi."},{"book":"Genesisi","chapter":"19","verse":"17","text":"Vakati vachangovabudisa kunze, mumwe wavo akati, “Tizai nokuda kwoupenyu hwenyu! Musacheuka, uye musamira papi zvapo mubani! Tizirai kumakomo kuti murege kuparadzwa!”"},{"book":"Genesisi","chapter":"19","verse":"18","text":"Asi Roti akati kwavari, “Kwete, madzibaba angu, ndapota!"},{"book":"Genesisi","chapter":"19","verse":"19","text":"Muranda wenyu awana nyasha pamberi penyu, uye maratidza unyoro hukuru kwandiri zvamarwira upenyu hwangu. Asi handigoni kutizira kumakomo; njodzi iyi ingazondibata, uye ndingazofa."},{"book":"Genesisi","chapter":"19","verse":"20","text":"Tarirai, herino guta riri pedyo randingatizira kwariri, uye iduku zvaro. Regai nditizire kwariri, iduku kwazvo, handizvo here? Ipapo upenyu hwangu hucharwirwa.”"},{"book":"Genesisi","chapter":"19","verse":"21","text":"Akati kwaari, “Zvakanaka, ndichaitawo zvawakumbira; handisi kuzoparadza guta rauri kureva."},{"book":"Genesisi","chapter":"19","verse":"22","text":"Asi chitizirai ikoko nokukurumidza, nokuti handigoni kuita chinhu chipi zvacho kusvikira masvika kwariri.” (Ndokusaka guta iro richinzi Zoari.)"},{"book":"Genesisi","chapter":"19","verse":"23","text":"Kusvika kwakaita Roti paZoari, zuva rakanga rakwira pamusoro penyika."},{"book":"Genesisi","chapter":"19","verse":"24","text":"Ipapo Jehovha akanayisa safuri inopfuta pamusoro peSodhomu neGomora, zvichibva kudenga kuna Jehovha."},{"book":"Genesisi","chapter":"19","verse":"25","text":"Naizvozvo akaparadza maguta ayo uye nebani rose, navose vakanga vagere mumaguta uyewo nezvose zvakanga zvamera munyika."},{"book":"Genesisi","chapter":"19","verse":"26","text":"Asi mukadzi waRoti akacheuka, akava shongwe yomunyu."},{"book":"Genesisi","chapter":"19","verse":"27","text":"Fume mangwana mangwanani Abhurahama akamuka akadzokera kunzvimbo yaakanga amira pamberi paJehovha."},{"book":"Genesisi","chapter":"19","verse":"28","text":"Akatarisa zasi kwakanangana nokuSodhomu neGomora, kwakatarisana nokunyika yose yebani, akaona utsi hwakawanda huchisimuka kubva panyika, kufanana noutsi hunobva pachoto."},{"book":"Genesisi","chapter":"19","verse":"29","text":"Saka Mwari paakaparadza maguta omubani, akarangarira Abhurahama, uye akabudisa Roti kubva panjodzi yakaparadza maguta makanga muchigara Roti."},{"book":"Genesisi","chapter":"19","verse":"30","text":"Roti navanasikana vake vaviri vakabva paZoari vakandogara mumakomo, nokuti akanga achitya kugara muZoari. Iye navanasikana vake vakagara mubako."},{"book":"Genesisi","chapter":"19","verse":"31","text":"Rimwe zuva mwanasikana wake mukuru akati kumuduku wake, “Baba vedu vakwegura, uye pano hapana varume vokuti vavate nesu, setsika yenyika yose."},{"book":"Genesisi","chapter":"19","verse":"32","text":"Ngatinwisei baba vedu waini tigorara navo kuti tichengetedze rudzi rwedu kubudikidza nababa vedu.”"},{"book":"Genesisi","chapter":"19","verse":"33","text":"Usiku ihwohwo vakanwisa baba vavo waini, uye mwanasikana mukuru akapinda akavata navo. Ivo havana kuziva kuvata kwake pasi kana kumuka kwake."},{"book":"Genesisi","chapter":"19","verse":"34","text":"Pazuva rakatevera mwanasikana mukuru akati kumuduku wake, “Madeko ndakavata nababa vangu. Ngativanwiseizve waini usiku huno, iwe ugopinda undovata navo kuitira kuti tichengete rudzi rwedu kubudikidza nababa vedu.”"},{"book":"Genesisi","chapter":"19","verse":"35","text":"Saka vakaita kuti baba vavo vanwezve waini usiku ihwohwo uye mwanasikana muduku akapinda akandovata navo. Ivo havana kuziva kuvata kwake pasi kana kumuka kwake."},{"book":"Genesisi","chapter":"19","verse":"36","text":"Saka vanasikana vose vaRoti vakava nemimba nababa vavo."},{"book":"Genesisi","chapter":"19","verse":"37","text":"Mwanasikana mukuru akava nomwanakomana, akamutumidza zita rokuti Moabhu; ndiye baba wavaMoabhu vanhasi."},{"book":"Genesisi","chapter":"19","verse":"38","text":"Mwanasikana muduku akavawo nomwanakomana, uye akamutumidza zita rokuti Bheni-Ami; ndiye baba wavaAmoni vanhasi."}]}