{"data":[{"book":"KUUƊE SAHAABAAƁE ƁEN","chapter":"3","verse":"1","text":"Ɲande goo, tawi Petruusu e Yuuhanna no yahude ka *juulirde mawnde ka waqutu juuleteeɗo e saa'i sappoo e jowaɓo on."},{"book":"KUUƊE SAHAABAAƁE ƁEN","chapter":"3","verse":"2","text":"Ɗun hawrondiri aaden jibindinaaɗo e boofoyaagal no addeede joɗɗinee ka dambugal juulirde mawnde wi'eteengal Dambugal Fotungal, fii toragol naatooɓe ɓen ka juulirde, wano woowirannoo mo non kanko jukkunnaajo on ɲande woo."},{"book":"KUUƊE SAHAABAAƁE ƁEN","chapter":"3","verse":"3","text":"No o yiirunoo Petruusu e Yuuhanna no e fii naatugol, o torii yo ɓe okkor mo."},{"book":"KUUƊE SAHAABAAƁE ƁEN","chapter":"3","verse":"4","text":"Kono Petruusu e Yuuhanna tenƴini mo, ɓe wi'i: «Ndaarii men!»"},{"book":"KUUƊE SAHAABAAƁE ƁEN","chapter":"3","verse":"5","text":"Kanko kadi o tenƴini ɓe, himo tanƴininoo heɓirgol ɓe goɗɗun."},{"book":"KUUƊE SAHAABAAƁE ƁEN","chapter":"3","verse":"6","text":"Kono Petruusu wi'i mo: «Mi maraa kaalisi maa kaŋŋe, kono non mi okkorte ko mi jogii kon. Immo, waawaa yahude e innde Iisaa Almasiihu on, oo jeyaaɗo Naasirata!»"},{"book":"KUUƊE SAHAABAAƁE ƁEN","chapter":"3","verse":"7","text":"Onsay kanko Petruusu o jogori mo jungo makko ɲaamo ngon, o immini. Tun koyɗe on ɗen e kolɓule mun ɗen sattiti."},{"book":"KUUƊE SAHAABAAƁE ƁEN","chapter":"3","verse":"8","text":"O hawtii kisan, o nangani yaadu, o naatidi e maɓɓe ka juulirde mawnde e hoore himo yaha hoccoo, manta Alla."},{"book":"KUUƊE SAHAABAAƁE ƁEN","chapter":"3","verse":"9","text":"Jamaa on fow yi'i himo yaha manta Alla."},{"book":"KUUƊE SAHAABAAƁE ƁEN","chapter":"3","verse":"10","text":"Ɓay ɓe anditii wonde ko kanko jooɗotonoo toroo ka dambugal juulirde mawnde wi'eteengal Fotungal, ɓe ŋalɗi ɗun, ɓe haawii fii kon ko o waɗanaa."},{"book":"KUUƊE SAHAABAAƁE ƁEN","chapter":"3","verse":"11","text":"Kono tawi on jukkunnaajo alaa seedude e Petruusu e Yuuhanna. Jamaa on fow dogiri ka ɓe woniri ton, ɗun ko ka tungarru wi'eteendu *Tungarru Sulaymaana, e hoore hiɓe ŋalɗi."},{"book":"KUUƊE SAHAABAAƁE ƁEN","chapter":"3","verse":"12","text":"Ɓay Petruusu yi'ii ɗun, o wi'i jamaa on: «Ko onon yo *Isra'iilayankeeɓe, ko fii honɗun ŋalɗanɗon fii ɗun? E ko fii honɗun ndaarirton men nii, wa si ko doole amen maa dewal amen men imminiri oo neɗɗo, o waawi yahude?"},{"book":"KUUƊE SAHAABAAƁE ƁEN","chapter":"3","verse":"13","text":"Awa kadi on Alla Ibraahiima e Issaaqa e Yaaquuba, ɗun ko on Alla baabiraaɓe men ɓen, o mawniniino on Jiyaaɗo makko, ɗun ko Iisaa, on mo hendinnoɗon Pilaatu lanɗo on, yedduɗon, ɗun ko on mo o aadinoo accitugol."},{"book":"KUUƊE SAHAABAAƁE ƁEN","chapter":"3","verse":"14","text":"Kono onon yedduɗon on *Seniiɗo Feewuɗo, toriɗon sulfu fii yo on accitane warnooɗo yimɓe goo,"},{"book":"KUUƊE SAHAABAAƁE ƁEN","chapter":"3","verse":"15","text":"warɗon on wonɗo daƴƴere ngurndan ɗan. Kono Allaahu on immintinii mo e hakkunde mayɓe ɓen. Ko men seedee ɗun."},{"book":"KUUƊE SAHAABAAƁE ƁEN","chapter":"3","verse":"16","text":"Ko tippude e gomɗingol innde makko nden kanko Iisaa, waɗi si oo neɗɗo sattiti. Ko e immorde e innde Iisaa nden e gomɗingol e mayre on waɗi si oo neɗɗo yeɗaa cellal timmungal yeeso mon on fow."},{"book":"KUUƊE SAHAABAAƁE ƁEN","chapter":"3","verse":"17","text":"«Jooni non yo musiɓɓe, miɗo andi, onon e hooreeɓe mon ɓen, ko angal andude warrunoɗon ɗun."},{"book":"KUUƊE SAHAABAAƁE ƁEN","chapter":"3","verse":"18","text":"Kono ko non Allaahu on laatiniri kon ko o longinnoo annabaaɓe ɓen fow ko adii ɗun, ɗun ko wonde *Almasiihu makko on no haanunoo tampude."},{"book":"KUUƊE SAHAABAAƁE ƁEN","chapter":"3","verse":"19","text":"Jooni non, tuubee, ruttoɗon fii yo junuubaaji mon ɗin monte,"},{"book":"KUUƊE SAHAABAAƁE ƁEN","chapter":"3","verse":"20","text":"fii no Joomiraaɗo on yeɗira on saa'iiji fowtere immorde e makko, e fii no o additirana on on Almasiihu mo fodanoɗon, ɗun ko Iisaa."},{"book":"KUUƊE SAHAABAAƁE ƁEN","chapter":"3","verse":"21","text":"Himo haani wonude ka kammu ton haa tuma Allaahu on heydintini ko o daalirnoo annabaaɓe makko laaɓuɓe ɓen kon fow gila law."},{"book":"KUUƊE SAHAABAAƁE ƁEN","chapter":"3","verse":"22","text":"Muusaa wi'uno: ‹Alla Joomiraaɗo mon on yaltinanoyay on annabaajo wa'uɗo wa an min e hakkunde musiɓɓe mon ɓen. Ko yo on heɗoyo kala ko o wi'oyi on."},{"book":"KUUƊE SAHAABAAƁE ƁEN","chapter":"3","verse":"23","text":"Kono kala on mo heɗoyaaki on annabaajo, o suutete e hakkunde jamaa on.›"},{"book":"KUUƊE SAHAABAAƁE ƁEN","chapter":"3","verse":"24","text":"Kanko Petruusu o wi'i kadi: «Annabaaɓe *hiitinooɓe ɓen fow, gila e Samu'iila haa e hikkiiɓe e makko ɓen, hari hiitinoke fii ɗee ɲalaaɗe ɗoo."},{"book":"KUUƊE SAHAABAAƁE ƁEN","chapter":"3","verse":"25","text":"Ko onon woni ɓiɓɓe annabaaɓe ɓen e *ahadi ndi Allaahu on ƴettannoo baabiraaɓe men ɓen, ka o daalannoo Ibraahiima wonde: ‹Ɓeynguureeji aduna on fow barkinte sabu jurriya maa on.›"},{"book":"KUUƊE SAHAABAAƁE ƁEN","chapter":"3","verse":"26","text":"Ko fii mon onon taho Allaahu on addirnoo oo Jiyaaɗo makko, mo o immintini e hakkunde mayɓe ɓen, fii ko barkinira on, sendugol mo kala e mon e waɗugol ko boni.»"}]}