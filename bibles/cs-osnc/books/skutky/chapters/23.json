{"data":[{"book":"Skutky","chapter":"23","verse":"1","text":"Když byl Pavel předveden k výslechu, nijak se nezalekl a odvážně začal: „Bratři, sám Bůh ví, že mám čisté svědomí.“"},{"book":"Skutky","chapter":"23","verse":"2","text":"Velekněz Ananiáš to považoval za rouhání a přikázal strážnému, aby vězně udeřil přes ústa."},{"book":"Skutky","chapter":"23","verse":"3","text":"Pavel na něj zavolal: „Ty křiváku, tebe jednou udeří Bůh! Tváříš se jako ochránce zákona a místo spravedlivého soudu rozdáváš rány.“"},{"book":"Skutky","chapter":"23","verse":"4","text":"Strážní ho okřikli: „Takhle mluvíš s Božím veleknězem?“"},{"book":"Skutky","chapter":"23","verse":"5","text":"Pavel se omlouval: „Nevěděl jsem, bratři, že je to velekněz. Vím, že je psáno: Nespílej svému vládci!“"},{"book":"Skutky","chapter":"23","verse":"6","text":"Věděl však, že v radě jsou dva tábory, saducejský a farizejský. Zvolal tedy, aby to všichni slyšeli: „Bratři, jsem farizej a byl jsem tak už od mládí vychován. Jsem postaven před soud, protože hlásám naději na vzkříšení a věčný život!“"},{"book":"Skutky","chapter":"23","verse":"7","text":"Tím se mu podařilo vnést do velerady rozkol."},{"book":"Skutky","chapter":"23","verse":"8","text":"Saducejové totiž popírali vzkříšení, věčný život a existenci duchovního světa, kdežto farizejové to všechno vyznávali."},{"book":"Skutky","chapter":"23","verse":"9","text":"Obě strany se do sebe pustily a byla z toho velká hádka. Bohoslovci farizejského směru nakonec žádali, aby byl Pavel osvobozen. Říkali: „Vždyť se ničím neprovinil. Co když k němu skutečně promluvil duch nebo anděl? Abychom se nestavěli proti Bohu!“"},{"book":"Skutky","chapter":"23","verse":"10","text":"Teď teprve vypuklo pobouření. Velitel se polekal, že vězeň, za kterého ručil, by mohl být ubit. Přivolal rychle vojáky, vysvobodili Pavla z té vřavy a dal ho znovu odvést do pevnosti."},{"book":"Skutky","chapter":"23","verse":"11","text":"Té noci se Pavlovi ukázal Pán Ježíš a posiloval ho slovy: „Neztrácej odvahu! Vydal jsi o mně statečné svědectví v Jeruzalémě a vydáš je i v samotném Římě.“"},{"book":"Skutky","chapter":"23","verse":"12-13","text":"Druhý den ráno se smluvilo přes čtyřicet židovských mužů,"},{"book":"Skutky","chapter":"23","verse":"14","text":"šli k velekněžím a prohlásili: „Přísahali jsme si, že se nedotkneme jídla ani pití, dokud toho Pavla nezabijeme."},{"book":"Skutky","chapter":"23","verse":"15","text":"Vzkažte veliteli, ať ho znovu přivede do velerady, a řekněte, že se chcete jeho případem důkladněji zabývat. My si na něj počkáme a na cestě ho sprovodíme ze světa.“"},{"book":"Skutky","chapter":"23","verse":"16","text":"O tomto spiknutí se však dověděl syn Pavlovy sestry. Podařilo se mu strýce v pevnosti navštívit a varovat."},{"book":"Skutky","chapter":"23","verse":"17","text":"Pavel požádal sloužícího důstojníka: „Prosím, zaveď toho mládence k veliteli, má pro něho důležité sdělení.“"},{"book":"Skutky","chapter":"23","verse":"18-21","text":"Důstojník jeho přání vyhověl. Velitel hovořil s Pavlovým synovcem mezi čtyřma očima. Ten mu řekl: „Židé chystají léčku; zítra tě požádají, abys jim vězně znovu přivedl do velerady, že ho musí ještě důkladněji vyslechnout. Cestou však bude na Pavla číhat víc než čtyřicet mužů ke všemu odhodlaných; zavázali se slavnostní přísahou, že ho zabijí. Jeho život, pane, je ve tvých rukou!“"},{"book":"Skutky","chapter":"23","verse":"22","text":"Velitel mladíka propustil a varoval ho: „Nikomu ani slovo, že o tom vím!“ Rozhodl se, že raději Pavla odešle pod bezpečným doprovodem k římskému místodržiteli Felixovi do Césareje."},{"book":"Skutky","chapter":"23","verse":"23","text":"Dvěma důstojníkům vydal rozkaz, aby v devět hodin večer nastoupilo dvě stě pěšáků, sedmdesát jezdců a dvě stě lehkooděnců."},{"book":"Skutky","chapter":"23","verse":"24","text":"Pro vězně měli připravit nosítka mezi dvěma mezky."},{"book":"Skutky","chapter":"23","verse":"25","text":"Po důstojníkovi eskorty poslal dopis tohoto znění:"},{"book":"Skutky","chapter":"23","verse":"26","text":"„Klaudius Lysias ctěnému místodržiteli Felixovi."},{"book":"Skutky","chapter":"23","verse":"27","text":"Muže, kterého ti posílám, jsem se svým oddílem zachránil z rukou židů. Ti ho málem zabili. Zjistil jsem totiž, že je to římský občan."},{"book":"Skutky","chapter":"23","verse":"28","text":"Abych se dozvěděl, co vlastně proti němu mají, dal jsem ho předvést jejich veleradě."},{"book":"Skutky","chapter":"23","verse":"29","text":"Ukázalo se, že nejde o žádný vážný nebo dokonce hrdelní zločin, ale pouze o jejich náboženské spory."},{"book":"Skutky","chapter":"23","verse":"30","text":"Dostal jsem však zprávu, že ho chtějí úkladně zavraždit, a tak ho rychle posílám pod tvoji ochranu. Zároveň dávám na vědomí veleradě, že žalobu na něho mohou podat u tebe. Srdečně tě zdravím!“"},{"book":"Skutky","chapter":"23","verse":"31","text":"Pěší oddíly provázely vězně v noci na hranice Judska, do Antipatridy, odkud se vrátily do kasáren."},{"book":"Skutky","chapter":"23","verse":"32","text":"Za dne doprovodila Pavla již jen jízda."},{"book":"Skutky","chapter":"23","verse":"33","text":"V Césareji jej předali místodržiteli a odevzdali mu i velitelův dopis."},{"book":"Skutky","chapter":"23","verse":"34","text":"Felix vzkaz přečetl a hned se zajímal, ze které římské provincie Pavel pochází, zda totiž vůbec spadá pod jeho pravomoc. Když se dověděl, že je z Kilikie,"},{"book":"Skutky","chapter":"23","verse":"35","text":"řekl: „Vyslechnu tě, až se dostaví tvoji žalobci.“ A dal Pavla střežit ve vládní budově, kterou kdysi postavil Herodes Veliký."}]}