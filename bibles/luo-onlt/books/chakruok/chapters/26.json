{"data":[{"book":"Chakruok","chapter":"26","verse":"1","text":"Koro ne nitie kech maduongʼ e piny; bangʼ kech mokwongo mane obedo e ndalo Ibrahim kendo Isaka nodhi Gerar ir Abimelek ruodh jo-Filistia."},{"book":"Chakruok","chapter":"26","verse":"2","text":"Jehova Nyasaye nofwenyore ni Isaka kendo owachone niya, “Kik idhi Misri; to dag mana e piny kama abiro nyisi."},{"book":"Chakruok","chapter":"26","verse":"3","text":"Dag kae matin, kendo abiro bedo kodi mi agwedhi. Nimar in kod nyikwayi abiro miyou pinyni kendo nachop singruok mane atimo gi wuonu Ibrahim."},{"book":"Chakruok","chapter":"26","verse":"4","text":"Anami nyikwayi bed mangʼeny ka sulwe mae polo kendo abiro miyogi pinyni duto, kendo kokadho kuom nyikwayi, ogendini duto mag pinyni nogwedhi."},{"book":"Chakruok","chapter":"26","verse":"5","text":"Anagwedhgi kamano nikech Ibrahim noluora kendo norito dwarona, chikena, buchena kod wechena.”"},{"book":"Chakruok","chapter":"26","verse":"6","text":"Kuom mano Isaka nomedo dak Gerar."},{"book":"Chakruok","chapter":"26","verse":"7","text":"Kane jo-Gerar openje kuom chiege, nowachonegi niya, “En nyamera, nikech noluoro wachonegi ni en chiega. Nowachonegi kamano nikech noparo ni jo-Gerar nyalo nege nikech Rebeka ne en dhako ma jaber.”"},{"book":"Chakruok","chapter":"26","verse":"8","text":"Kane Isaka osedak kuno kuom kinde mangʼeny, Abimelek ruodh jo-Filistia nongʼicho gie dirisa moneno ka Isaka gi Rebeka chiege jotugo."},{"book":"Chakruok","chapter":"26","verse":"9","text":"Kuom mano Abimelek noluongo Isaka mopenje niya, “Kwerie ka dhakoni ok chiegi! Angʼo ma omiyo niwacho, ‘Ni en nyaminu’?”"},{"book":"Chakruok","chapter":"26","verse":"10","text":"Eka Abimelek nowacho niya, “Ma en angʼo ma itimonwa ni? Ka dipo ni ngʼatwa moro dine oseriwore gi chiegi, donge dikelonwa richo maduongʼ.”"},{"book":"Chakruok","chapter":"26","verse":"11","text":"Omiyo Abimelek nogolo chik ne ji duto niya, “Ngʼato angʼata ma omulo ngʼatni kata chiege to nyaka negi.”"},{"book":"Chakruok","chapter":"26","verse":"12","text":"Isaka nopidho cham e pinyno kendo Jehova Nyasaye nogwedhe e higano moyudo cham moloyo manochwoyo nyadi mia achiel."},{"book":"Chakruok","chapter":"26","verse":"13","text":"Isaka nomedo bedo gi mwandu ahinya kendo mwandune nomedore mobedo jamoko marahuma."},{"book":"Chakruok","chapter":"26","verse":"14","text":"Ne en kod pith mag jamni kod pith mag dhok kod jotich mangʼeny mi nyiego nomako jo-Filistia kode."},{"book":"Chakruok","chapter":"26","verse":"15","text":"Omiyo jo-Filistia nodino sokni mane wasumbini Ibrahim wuon Isaka okunyo."},{"book":"Chakruok","chapter":"26","verse":"16","text":"Eka Abimelek nowacho ne Isaka niya, “Dar ia ira ka nikech in giteko moloyowa.”"},{"book":"Chakruok","chapter":"26","verse":"17","text":"Omiyo Isaka nodar kanyo modhi e Holo mar Gerar kendo nodak kanyo."},{"book":"Chakruok","chapter":"26","verse":"18","text":"Isaka nochako oyawo sokni mane osekuny e ndalo Ibrahim wuon mare, mane jo-Filistia odino bangʼ tho Ibrahim, kendo nochakogi nying mane oyudo wuon-gi Ibrahim osechakogi chon."},{"book":"Chakruok","chapter":"26","verse":"19","text":"Jotich Isaka nokunyo holo kendo negiyudo soko man-gi pi machwer maliw."},{"book":"Chakruok","chapter":"26","verse":"20","text":"To jokwath mag Gerar nolaro pig-no gi jokwadh Isaka kagiwacho niya, “Pigni en marwa.” Kuom mano Isaka nochako sokono ni Esek (tiende ni kar dhawo) nikech ne gilare kode"},{"book":"Chakruok","chapter":"26","verse":"21","text":"Eka jotich Isaka nokunyo soko moro kendo, to ne gilarore kuom mano bende; kuom mano nochake ni Sitna (tiende ni sadha)."},{"book":"Chakruok","chapter":"26","verse":"22","text":"Nodar kanyo modhi kendo odhi okunyo soko machielo, kendo onge ngʼama nolaro kode. Nochake ni Rehoboth (tiende ni thuolo moromowa), kowacho niya, “Koro Jehova Nyasaye osemiyowa thuolo kendo wabiro medore e piny.”"},{"book":"Chakruok","chapter":"26","verse":"23","text":"Noa kuno modhi nyaka Bersheba,"},{"book":"Chakruok","chapter":"26","verse":"24","text":"Jehova Nyasaye nofwenyore ne gotieno mowachone niya, “An e Nyasach wuonu Ibrahim. Kik iluor nikech an kodi; abiro gwedhi kendo abiro medo nyikwayi nikech singruok mane atimo gi Ibrahim jatichna.”"},{"book":"Chakruok","chapter":"26","verse":"25","text":"Isaka nogero kendo mar misango kuno kendo noluongo nying Jehova Nyasaye. Nogero hembe kanyo mi jotichne nokunyo soko moro kanyo."},{"book":"Chakruok","chapter":"26","verse":"26","text":"Eka Abimelek nobiro ire koa Gerar, ka gin gi Ahuzath jangʼadne rieko kod Fikol ma jatend jolwenje."},{"book":"Chakruok","chapter":"26","verse":"27","text":"Isaka nopenjogi niya, “Angʼo momiyo ubiro ira to ne ok udwara mi uriemba?”"},{"book":"Chakruok","chapter":"26","verse":"28","text":"Negidwoke niya, “Koro wasefwenyo ratiro ni Jehova Nyasaye neni kodi, omiyo wadwaro mondo watim kodi winjruok kwakwongʼore. Yie watim winjruok kodi"},{"book":"Chakruok","chapter":"26","verse":"29","text":"ni ok initimnwa marach mana kaka wan bende ne ok watimoni marach to ne wariti maber mi wagoli gi kwe mondo idhi. To koro Jehova Nyasaye osegwedhi.”"},{"book":"Chakruok","chapter":"26","verse":"30","text":"Kuom mano Isaka nolosonegi nyasi mi gichiemo kendo gimetho."},{"book":"Chakruok","chapter":"26","verse":"31","text":"Kinyne gokinyi mangʼich negisingore ka gikwongʼore ngʼato gi ngʼato. Eka Isaka nogonyogi ma gidhi gi kwe."},{"book":"Chakruok","chapter":"26","verse":"32","text":"Chiengʼ onogo jotich Isaka nobiro ire monyise kuom soko mane gisekunyo. Negiwachone niya, “Waseyudo pi!”"},{"book":"Chakruok","chapter":"26","verse":"33","text":"Noluongo kanyo ni Shiba (tiende ni kar singruok) nyaka chil kawuono dalano osebed kiluongo ni Bersheba."},{"book":"Chakruok","chapter":"26","verse":"34","text":"Kane Esau ja-higni piero angʼwen, nokendo Judith nyar Beeri ma ja-Hiti, kod Basemath nyar Elon ma ja-Hiti."},{"book":"Chakruok","chapter":"26","verse":"35","text":"Mon-go nomiyo Isaka kod Rebeka chuny lit."}]}