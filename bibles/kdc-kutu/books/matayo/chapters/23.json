{"data":[{"book":"Matayo","chapter":"23","verse":"1","text":"Abaho Yesu kalulongela ulunhu na wanahina zake,"},{"book":"Matayo","chapter":"23","verse":"2","text":"kawalongela, “Wafundiza Malagizo ga Musa na Mafalisayo wana udahi wa kufambula Malagizo ga Musa."},{"book":"Matayo","chapter":"23","verse":"3","text":"Avo gogeni na mtende gaja gose gonda wawalongeleni, lakini sekemutende gaja gowotenda hewo, kwavija hawatenda gaja gowopetela wanhu."},{"book":"Matayo","chapter":"23","verse":"4","text":"Wowadikwa wanhu mgamaega mbahasha ng'hulu na kuno hewo wenyego hawalonda kugolosa makono kuwataza kupapa."},{"book":"Matayo","chapter":"23","verse":"5","text":"Gose gowotenda, wotenda muladi wakoneke na wanhu. Kwavija wovala vikumbi vandikigwe Maandiko Gang'alile mna ivihanga vao na wofunga mna gamakono gao, na wovala viwalo vili na vinhu vitali woneke kamba wailava kwa Mulungu."},{"book":"Matayo","chapter":"23","verse":"6","text":"Wonogelwa kukala hanhu hanogile mna izinyimwili nyimwili na kukala mna ivigoda va haulongozi mna izing'anda za kumpula Mulungu."},{"book":"Matayo","chapter":"23","verse":"7","text":"Wonogelwa kulamusigwa na wanhu mna gamagulilo na kukemigwa na wanhu, ‘Mfundiza’."},{"book":"Matayo","chapter":"23","verse":"8","text":"Lakini mweye sekemukemigwe ‘Mfundiza’. Kwavija mweye mwa wanhu wa lubuga lumoja na Mfundiza wenu imoja."},{"book":"Matayo","chapter":"23","verse":"9","text":"Sekemumkeme munhu yoyose hano mwiisi, ‘Tata’, kwavija munayo Tata imoja yeli kuulanga."},{"book":"Matayo","chapter":"23","verse":"10","text":"Vivija sekemukemigwe ‘Walangulizi’, kwavija munayo mulangulizi imoja, nayo ayo Kilisito Mkombola"},{"book":"Matayo","chapter":"23","verse":"11","text":"Yeli mkulu hagati yenu yawe msang'hanaji wenu."},{"book":"Matayo","chapter":"23","verse":"12","text":"Munhu yoyose yoitenda mwenyego mkulu kotendigwa mdodo, na munhu yoyose yoitenda mwenyego mdodo kotendigwa mkulu."},{"book":"Matayo","chapter":"23","verse":"13","text":"“Mogaya mweye wafundiza Malagizo ga Musa na Mafalisayo, mweye mwa wanafiki! Mohinda mulango wa Undewa wa kuulanga mgameso ga wanhu, kuno mweye wenyego hamwingila, wala hamulonda kuwatogolela waja wolonda kwingila wengile!"},{"book":"Matayo","chapter":"23","verse":"14","text":"Mogaya mweye wafundiza Malagizo ga Musa na Mafalisayo, mweye mwa wanafiki! Mosola vinhu vili mzikae za wagane, abaho moitenda munoga kwa kulonga mbuli nyingi mwahampula Mulungu! Mbuli ya gano nhaguso yenu yokuwa ng'hulu ng'hani."},{"book":"Matayo","chapter":"23","verse":"15","text":"“Mogaya mweye wafundiza Malagizo ga Musa na Mafalisayo, mweye mwa wanafiki! Moloka bahali na kuchola mziisi muladi mumpate munhu wa kutogola kamba vimutogola mweye, na mwahampata momtenda yehe miyanza mibili kubanza mweye kwa kwiingila jehanamu!"},{"book":"Matayo","chapter":"23","verse":"16","text":"“Mogaya mweye walangulizi hamulola! ‘Mofundiza munhu yahaiduila kwa Ng'anda ya Mulungu siyo mbuli. Lakini yahaiduila kwa zahabu ili Mng'anda ya Mulungu, koifunga mwenyego.’"},{"book":"Matayo","chapter":"23","verse":"17","text":"Mweye hamulola na wabozi! Kilihi kili kikulu, zahabu hebu Ng'anda ya Mulungu iitenda zahabu ing'ale?"},{"book":"Matayo","chapter":"23","verse":"18","text":"Vivija mweye mofundiza, ‘Munhu yahaiduila kwa upango wa kulavila nhosa siyo mbuli, lakini yahaiduila kwa nhosa ili muupango, koifunga mwenyego.’"},{"book":"Matayo","chapter":"23","verse":"19","text":"Mweye hamulola! Kilihi kili kikulu, inhosa hebu uupango wa kulavila nhosa uitenda inhosa ing'ale?"},{"book":"Matayo","chapter":"23","verse":"20","text":"Avo munhu yahaiduila kwa upango wa kulavila nhosa, koiduila kwa upango wa kulavila nhosa hamoja na nhosa yose ili uchanha yake,"},{"book":"Matayo","chapter":"23","verse":"21","text":"na ija yoiduila kwa Ng'anda ya Mulungu, kaiduila kwa Ng'anda ayo ya Mulungu na kwa Mulungu yokala mumo."},{"book":"Matayo","chapter":"23","verse":"22","text":"Yoyose yoiduila kwa ulanga, koiduila kwa kigoda cha undewa cha Mulungu na kwa ayo yokikalila."},{"book":"Matayo","chapter":"23","verse":"23","text":"“Mogaya mweye wafundiza Malagizo na Mafalisayo, mweye mwa wanafiki! Momgwaa Mulungu fungu da longo da majani gonung'hila goya, binzali na kalafuu, lakini moleka kugagoga mafundizo makulu ga Malagizo, kamba vija haki, bazi na kutamanila. Molondeka kugatenda gano na sekemugaleke gaja gayagwe."},{"book":"Matayo","chapter":"23","verse":"24","text":"Mweye walangulizi hamulola! Molava ng'honzi mgamazi lakini momeza mhunda!"},{"book":"Matayo","chapter":"23","verse":"25","text":"“Mogaya mweye wafundiza Malagizo ga Musa na Mafalisayo, mweye mwa wanafiki! Mosunha kikasi na sahani kwa kunze, lakini moleka mgati mmema vinhu vimpatile kwa kuboka na ugila."},{"book":"Matayo","chapter":"23","verse":"26","text":"Gweye Mfalisayo hulola! Tanhu sunha mgati ya kikasi na kunze kokuwa kuzelu."},{"book":"Matayo","chapter":"23","verse":"27","text":"“Mogaya mweye wafundiza Malagizo ga Musa na Mafalisayo, mweye mwa wanafiki! Muigala na vikuta va mapanga vibakigwe langi nzelu, kwa kunze gokoneka ganoga, lakini mgati gamema mizege ya wanhu wafile na kila kinhu kihile."},{"book":"Matayo","chapter":"23","verse":"28","text":"Vivija na mweye kwa kunze mokoneka kamba wanhu munogile, lakini mgati mmwenu mmema unafiki na nzambi.”"},{"book":"Matayo","chapter":"23","verse":"29","text":"“Mogaya mweye wafundiza Malagizo ga Musa na Mafalisayo, mweye mwa wanafiki! Mozengela vikuta va mapanga ga watula ndagu wa Mulungu na kugahamba mapanga ga wanhu wanogile."},{"book":"Matayo","chapter":"23","verse":"30","text":"Mweye molonga maza tukalile mna ikipindi cha wahenga zetu, sambituilumbe nao kuwakoma watula ndagu wa Mulungu."},{"book":"Matayo","chapter":"23","verse":"31","text":"Avo moilagusa wenyego kamba mwa wazukulu wa hewo wawakomile watula ndagu wa Mulungu."},{"book":"Matayo","chapter":"23","verse":"32","text":"Avo mambukizeni kija wakisongile wahenga zenu."},{"book":"Matayo","chapter":"23","verse":"33","text":"Mweye mizoka na wana wa mizoka! Modahaze kuikimbila nhaguso ya jehanamu?"},{"book":"Matayo","chapter":"23","verse":"34","text":"Avo nowagalila watula ndagu wa Mulungu na wanhu weli na nzewele, na wafundiza. Wayagwe mowakoma, wayagwe mowawamba na wayagwe mowatowa mbalati mna zing'anda za kumpula Mulungu na kuwawinga kulawa buga dino wachole buga diyagwe."},{"book":"Matayo","chapter":"23","verse":"35","text":"Avo damu yose ya wanhu wanogile itike mwiisi yodaigwa kumwenu, kusongela damu ya Habili ija yakalile yanogile, mbaka damu ya Zakalia mwana wa Balakia yumumkomile hagati ya Ng'anda ya Mulungu na upango wa kulavila nhosa."},{"book":"Matayo","chapter":"23","verse":"36","text":"Nowalongeleni ukweli, nhaguso ya ukomaji wose uno yokuwa mna iwanhu wa lukolo luno!"},{"book":"Matayo","chapter":"23","verse":"37","text":"“Gweye Yelusalemu, Gweye Yelusalemu! Kowakoma watula ndagu wa Mulungu na kuwatowa kwa mabwe waja Mulungu yawatumile kumwako! Miyanza mingapi nilonda kuwahagata wanago kwa makono gangu, kamba vija nguku viyovihagata vinziya vake mna gamabawa gake, lakini hulondile bule."},{"book":"Matayo","chapter":"23","verse":"38","text":"Avo Ng'anda yako ya Mulungu ilekigwa ukiwa."},{"book":"Matayo","chapter":"23","verse":"39","text":"Nowalongeleni, honda mumbone kabili mbaka vonda mulonge, ‘Mulungu yamtambikile ija yokwiza kwa twaga da Mndewa.’ ”"}]}