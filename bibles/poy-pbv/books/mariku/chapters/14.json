{"data":[{"book":"Mariku","chapter":"14","verse":"1","text":"Gasigariti mashaka mawili pamberi pa kusoka mumsambu gwa Pasaka na mabumunda gawalekera ndiri simika. Watambika wakulu wa numba ya Mlungu na wafunda wa malagaliru waweriti wankusakula njira ya kumbata Yesu wamlagi."},{"book":"Mariku","chapter":"14","verse":"2","text":"Su watakula, “Tuleki kumbata mumsambu gwa Pasaka, toziya wantu hawatendi ndewu.”"},{"book":"Mariku","chapter":"14","verse":"3","text":"Yesu kaweriti Betaniya mnumba mwa Simoni mngumbula. Pawaweriti mmeza wankuliya shiboga, mawu yumu yakaweriti na supa ya lipaki lya kununkira lya beyi nkulu kiza. Kaimega supa ayi na kamumiminira Yesu lipaki mumtuwi."},{"book":"Mariku","chapter":"14","verse":"4","text":"Wantu wamu waweriti panu wakalaliti, walitakuliziana, “Kwa shishi kwananga lipaki linunkira ali?"},{"book":"Mariku","chapter":"14","verse":"5","text":"Gangaweziti kuwuza kwa mpiya za shibena mgongu sha shinja shimu, na kuwayupa wahushu!” Wamkalipira mawu ayu."},{"book":"Mariku","chapter":"14","verse":"6","text":"Kumbiti Yesu kawagambira, “Mumleki, kwa shishi kumgaziya? Kantendera shintu shiherepa."},{"book":"Mariku","chapter":"14","verse":"7","text":"Hamuweri na wahushu mashaka goseri, hamuwezi kuwatanga shipindi shoseri shamfira. Kumbiti neni hapeni nweri na mwenga mashaka goseri."},{"book":"Mariku","chapter":"14","verse":"8","text":"Yomberi katenda ntambu yakaweziti, kayitilira nshimba yangu lipaki linunkira kuyitandira kwa kusira."},{"book":"Mariku","chapter":"14","verse":"9","text":"Nukugambirani nakaka, poseri muisi shisoweru shiwagira pashibwerwa, shitwatira ashi shakatenditi hashikandwi ntambu ya kulihola.”"},{"book":"Mariku","chapter":"14","verse":"10","text":"Shakapanu Yuda Isikariyoti, yumu gwa walii lilongu na wawili, kagenditi kwa watambika wakulu su kamgalambuki Yesu."},{"book":"Mariku","chapter":"14","verse":"11","text":"Watambika wa numba ya Mlungu pawapikaniriti shisoweru ashi, wasekelera, wamlagiliti kumpanana mpiya. Su, Yuda kanja kusakula lupenyu lwa kamgalambukira kwa Watambika wakulu."},{"book":"Mariku","chapter":"14","verse":"12","text":"Lishaka lya kwanja lya Msambu gwa Mabumunda gawalekera ndiri simika, shipindi sheni mwana kondolu gwa pasaka pakalikitulwa, wafundwa wakuwi wamkosiyiti, “Gufira tukutandiri koshi shiboga sha Pasaka?”"},{"book":"Mariku","chapter":"14","verse":"13","text":"Su Yesu kawalagalira wawili wa wafundwa wakuwi pakawagambira, “Mgendi mlushi, na amu hamliwoni na mpalu yumu yakalitwika vulu ya mashi. Mmufati"},{"book":"Mariku","chapter":"14","verse":"14","text":"mpaka mnumba yanakingiri, mkamgambiri mweni kaya, ‘Mfunda kalonga sha koshi shumba sheni handiyi Pasaka pamuhera na wafundwa wangu?’"},{"book":"Mariku","chapter":"14","verse":"15","text":"Yomberi hakawalonguzii shumba shikulu mligolofa amu vyoseri wavitandira kala, mtutandiri amu.”"},{"book":"Mariku","chapter":"14","verse":"16","text":"Wafundwa wawuka, wagenda mlushi, wawona kila shintu weri ntambu yakawagambiriti Yesu. Su watandira shiboga sha pasaka."},{"book":"Mariku","chapter":"14","verse":"17","text":"Payiweriti pamii, Yesu kiziti pamuhera na wafundwa wakuwi lilongu na wawili."},{"book":"Mariku","chapter":"14","verse":"18","text":"Pawaweriti pameza wankuliya, Yesu katakuliti, “Nakaka nukugambirani, yumu gwenu yakaliya pamuhera naneni, Hakang'alambuki.”"},{"book":"Mariku","chapter":"14","verse":"19","text":"Panu wafundwa wakuwi wanja kulihola, yumu yumu wamkosiyiti, “Hashi, neni?”"},{"book":"Mariku","chapter":"14","verse":"20","text":"Yesu kawagambira, “Yumu gwenu mwenga lilongu na wawili, yakatota libumunda pamuhera naneni mubakuli."},{"book":"Mariku","chapter":"14","verse":"21","text":"Nakaka Mwana gwa muntu hakahowi handa malembu Mananagala ntambu yagatakuliti kwakuwi, kumbiti shondi kwakuwi muntu ulii yakamgalambuka Mwana gwa muntu! Hayiweri kwa muntu ulii handa mekayiwuki ndiri!”"},{"book":"Mariku","chapter":"14","verse":"22","text":"Pawaweriti wankuliya, Yesu katoliti libumunda, kalonga mayagashii Mlungu, kalimega na kawapanana wafundwa wakuwi pakalonga, “Mtoli mlii, ayi ndo nshimba ya neni.”"},{"book":"Mariku","chapter":"14","verse":"23","text":"Shakapanu katola lutekeru lwa divayi, kalonga mayagashii Mlungu, kawayupa, woseri walanda mulutekeru alu."},{"book":"Mariku","chapter":"14","verse":"24","text":"Kawagambira, “Agu ndo mwazi gwangu gwagulawa kwajili ya wantu wavuwa. Mwazi gwangu gwagulanguziya lipatanu lya Mlungu na wantu."},{"book":"Mariku","chapter":"14","verse":"25","text":"Nakaka nukugambirani, hapeni nandi kayi divayi mpaka lishaka lilii panfira kuyilanda divayi yasyayi Muufalumi wa Mlungu.”"},{"book":"Mariku","chapter":"14","verse":"26","text":"Shakapanu wimba lwimbu, wawuka, wagenda kulugongu lwa Mizeyituni."},{"book":"Mariku","chapter":"14","verse":"27","text":"Yesu kankuwagambira wafundwa wakuwi, “Mwawoseri hamtugi na kundeka, toziya Malembu Mananagala galonga,"},{"book":"Mariku","chapter":"14","verse":"28","text":"Kumbiti panzyuka kala, hanuwalongolerani Galilaya kulii!”"},{"book":"Mariku","chapter":"14","verse":"29","text":"Peteru kamgambira, “Handa woseri hawakuleki, neni hanukulemi ndiri!”"},{"book":"Mariku","chapter":"14","verse":"30","text":"Yesu kamgambira Peteru, “Nakaka nukugambira, pashiru panu, pamberi njogolu keniwiki mala mbili, hagunemi mala ntatu.”"},{"book":"Mariku","chapter":"14","verse":"31","text":"Kumbiti Peteru kalilapira, “Ata payiwera nfuwi pamuhera na gwenga, hanukulemi ndiri.” Wafundwa woseri viraa watakula ntambu ira ayi."},{"book":"Mariku","chapter":"14","verse":"32","text":"Su, wasoka mushiwunga shawashishemiti Getisemani. Yesu kawagambira wafundwa wakuwi, “Mlivagi panu Shipindi neni nankumluwa Mlungu.”"},{"book":"Mariku","chapter":"14","verse":"33","text":"Shakapanu kawatola Peteru na Yakobu na Yohani, kanja kulishera nentu na kushashatika."},{"book":"Mariku","chapter":"14","verse":"34","text":"Kawagambira, “Nhinginika nentu, ata sambira howa. Mkali panu na mweri masu.”"},{"book":"Mariku","chapter":"14","verse":"35","text":"Kagenda kulongolu shididini, kasuntumala makukama, kamluwa Mlungu, handa payiwezekana, shimpiti shipindi ashi sha ndabiku."},{"book":"Mariku","chapter":"14","verse":"36","text":"Kalonga, “Tati!, Tati gwaneni, kwa gwenga vitwatira yoseri viwezikana. Gumpusiliri lutekeru lwa ndabiku alu, kumbiti hayiweri handa ntambu yanfira neni, ira ntambu yagufira gwenga.”"},{"book":"Mariku","chapter":"14","verse":"37","text":"Shakapanu kawuya kwa Wafundwa walii watatu, kawoniti wagonja. Su kamkosiya Peteru, “Simoni, hashi gugonja? Guwezandiri kulikala masu ata lisaa limu?”"},{"book":"Mariku","chapter":"14","verse":"38","text":"Shakapanu kawagambira, “Mkali masu na mumluwi Mlungu su namwingira mukujerwa. Rohu ifira, kumbiti nshimba yahera likakala.”"},{"book":"Mariku","chapter":"14","verse":"39","text":"Kagenda kumuluwa Mlungu kayi pakawuyira visoweru viraa vilii."},{"book":"Mariku","chapter":"14","verse":"40","text":"Shakapanu kawuya kayi kwa wafundwa walii kawawoniti wagonja. Masu gawu gaweriti gana mbota. Wavimana ndiri sha kumwankula."},{"book":"Mariku","chapter":"14","verse":"41","text":"Pakawiziriti mala ya tatu kawagambiriti, “Mwankali mwankugonja na kwoyera? Vinu itosha! Saa isoka! Muloli, Mwana gwa muntu wankumupa kwa wantu wana vidoda."},{"book":"Mariku","chapter":"14","verse":"42","text":"Mwimuki, tugendeni zetu. Mloli, ulii yakafira kung'alambuka kapakwegera.”"},{"book":"Mariku","chapter":"14","verse":"43","text":"Yesu Pakaweriti kankali kankutakula, Yuda, yumu gwa wafundwa lilongu na wawili, kiza pamuhera na lipinga lya wantu wana mapanga na vindonga. Wantu awa waweriti walagalilwiti na watambika wakulu na wafunda wa Malagaliru na wazewi."},{"book":"Mariku","chapter":"14","verse":"44","text":"Yuda mgalambuka kaweriti kawalanguziya lilanguliru, “ulii hanumnoneri ndo mweni, mumbati na kumjega wakamloleri.”"},{"book":"Mariku","chapter":"14","verse":"45","text":"Yuda pakasokiti, kamgenderiti Yesu, kamgambira, “Mfunda.” Shakapanu kamnonera."},{"book":"Mariku","chapter":"14","verse":"46","text":"Wantu walii wambata Yesu, na kumtawa."},{"book":"Mariku","chapter":"14","verse":"47","text":"Yumu gwa walia wawaweriti wagoloka pamuhera na Yesu, kasolomola upanga wakuwi, kamdumula likutu ntumintumi gwa Mtambika mkulu."},{"book":"Mariku","chapter":"14","verse":"48","text":"Yesu kawagambira, “Vimwiza na mapanga na vindonga kumbata gambira neni na shimpegu?"},{"book":"Mariku","chapter":"14","verse":"49","text":"Kila lishaka nweriti pamuhera na mwenga panfunda Mnumba nkulu ya Mlungu, wala mumbata ndiri. Kumbiti vinu Malembu Mananagala ga kala.”"},{"book":"Mariku","chapter":"14","verse":"50","text":"Panu wantumintumi woseri wamleka, watira."},{"book":"Mariku","chapter":"14","verse":"51","text":"Kweniti na muntemba yumu yakaweriti kavala lishuka kaweriti kankumfata Yesu. Nawomberi wajeriti kumbata,"},{"book":"Mariku","chapter":"14","verse":"52","text":"kumbiti yomberi kayirekiziya shuka yakuwi, katuga shivula hera."},{"book":"Mariku","chapter":"14","verse":"53","text":"Su wamjega Yesu kwa mtambika mkulu peni Watambika wakulu woseri na wazewi na wafunda wa malagaliru waweriti waliwona."},{"book":"Mariku","chapter":"14","verse":"54","text":"Peteru kamfatiti Yesu kwa kutali, kingira muluwaga lwa numba ya mtambika mkulu, kalivaga pamuhera na walolera milyangu pakotera motu."},{"book":"Mariku","chapter":"14","verse":"55","text":"Watambika wakulu wa shiyotera motu sha Wayawudi woseri wasakula upitawu wa kumsitaki Yesu wapati kumlaga, kumbiti wapata ndiri."},{"book":"Mariku","chapter":"14","verse":"56","text":"Wantu wavuwa walaviyiti upitawu wa kupaya kwa Yesu, kumbiti upitawu wawu ujimilirana ndiri."},{"book":"Mariku","chapter":"14","verse":"57","text":"Shakapanu wamonga wagolokiti, walaviya upitawu wa kupaya pawatakula,"},{"book":"Mariku","chapter":"14","verse":"58","text":"“Tumpikiniriti muntu ayu pakatakula hanhalibisiyi numba nkulu ya Mlungu yawanyawiti kwa mawoku, na kwa mashaka matatu hanuinyawi imonga yawainyawa ndiri kwa mawoku.”"},{"book":"Mariku","chapter":"14","verse":"59","text":"Kumbiti ata hangu, upitawu wawu ujumilirana ndiri."},{"book":"Mariku","chapter":"14","verse":"60","text":"Su, mtambika mkulu kagoloka pakati pawu, kamkosiya Yesu, “Hashi, gwankula ndiri shisoweru? Wantu awa gawawoniti kwa gwenga?”"},{"book":"Mariku","chapter":"14","verse":"61","text":"Kumbiti yomberi kalikala jii katakula ndiri ata shisoweru shimu. Mtambika mkulu gwa numba ya Mlungu kamkosiya kayi, “Hashi, gwenga ndo Kristu, Mwana gwa Mlungu yawamkwisa?”"},{"book":"Mariku","chapter":"14","verse":"62","text":"Yesu kankula, “Neni ndo mweni. Kayi hamumoni neni Mwana gwa muntu pakalivaga uwega wa kumliwu wa Mtuwa yakawera na makakala, pakiza mumawundi ga kumpindi.”"},{"book":"Mariku","chapter":"14","verse":"63","text":"Panu Mtambika mkulu kapapula lihabiti lyakuwi, kalonga, “Tufira ndiri kayi wakapitawu wamonga?"},{"book":"Mariku","chapter":"14","verse":"64","text":"Mpikanira kankumwigilanga Mlungu! Mwenga mwona hashi?” Woseri wamtoza, kafiruwa kuhowa."},{"book":"Mariku","chapter":"14","verse":"65","text":"Su, wamu wawu wanja kumtemera mata, wamgibikira sheni, wamkoma na kumgambira. “Gutungi gaa yakakukomiti!” Walolera mlyangu wamtola, wamwakula."},{"book":"Mariku","chapter":"14","verse":"66","text":"Peteru pakaweriti kankali paluwaga, mdala yumu gwa vinyakalika gwa Mtambika Mkulu kiziti."},{"book":"Mariku","chapter":"14","verse":"67","text":"Pakamwoniti Peteru kankuyotera motu, kamloliti, kamgambira. “Viraa gwenga guweriti pamuhera na Yesu Mnazareti.”"},{"book":"Mariku","chapter":"14","verse":"68","text":"Peteru kalema, “Nummana ndiri, wala nuvimana ndiri gagutakula!” Shakapanu Peteru kawuka, kagenda kunja kuwuwa. Panu njogolu kawika."},{"book":"Mariku","chapter":"14","verse":"69","text":"Shinyankalika mdala ulii pakamwoniti kayi Peteru, kanja kayi kuwagambira wantu wawaweriti wagoloka palii, “muntu ayu yumu gwawu.”"},{"book":"Mariku","chapter":"14","verse":"70","text":"Peteru kalema kayi."},{"book":"Mariku","chapter":"14","verse":"71","text":"Kumbiti Peteru kanja kulirapa, pakatakula, “Neni nummana ndiri muntu ulii yamtakula visoweru vyakuwi.”"},{"book":"Mariku","chapter":"14","verse":"72","text":"Palaa palii njogolu kawika mala ya pili. Su Peteru kalihola ntambu Yesu pakaweriti pakamgambira, “pamberi pa njogolu keniwiki mala ya pili, hagunemi mala ntatu.” Peteru kalira."}]}