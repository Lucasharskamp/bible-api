{"data":[{"book":"Jasi vahere","chapter":"17","verse":"1","text":"Hagi mago nera Efraemi agona kokampi nemania ne' agi'a Maika'e."},{"book":"Jasi vahere","chapter":"17","verse":"2","text":"Mago kna nererankura amanage hu'ne, nagra nentahugenka 1tausen 100'a silva zagoma musufama erizagenka kazusi ke huzamante'nane. E'ina zagoa nagra musufa eri'noe. Higeno nerera'a kenona huno, hufore'ma hantera Ra Anumzamo'a asomu hugantesie,"},{"book":"Jasi vahere","chapter":"17","verse":"3","text":"higeno'a ana 1tausen 100'a silva zagoa erino nerera ome amigeno nerera'a amanage hu'ne, Menina nagra ama'na zagoa nenamofonku hu'na Ra Anumzamofo amuanki'na kaza osu havi anumzamofo amema'a tro'ma nehaza vahe zaminuge'za tro hute'za eme kamigahaze."},{"book":"Jasi vahere","chapter":"17","verse":"4","text":"Anage nehuno nerera'a 200'a silva zagoa erino zafare'ma antre'zama silvama rukamre'za keonke'zama tro'ma nehaza vahe ome zamizage'za, eri'za vahe amema'a tro nehu'za, magora silvaretike tro hu'za eme amizageno erino Maika nompi ome ante'ne."},{"book":"Jasi vahere","chapter":"17","verse":"5","text":"Hagi Maika'a osi mono noma'a me'neankino, pristi vahe kukena tro huno efotie nehaza amimizare rente'za trohunteno mofavreramima'afinti mago'mofo pristi manisie huno huhamprinte'ne."},{"book":"Jasi vahere","chapter":"17","verse":"6","text":"E'ina knafina Israeli vahepina mago kinia omani'neankino mago mago vahe'mo'a agra'a avesite kegeno avure'ma fatgoma hiazana hutere hu'ne."},{"book":"Jasi vahere","chapter":"17","verse":"7","text":"Hagi mago knazupa Juda nagapinti mago Livae nehaza ne'mo'a Betlehem kumate Juda mopafi nemaniane."},{"book":"Jasi vahere","chapter":"17","verse":"8","text":"Hagi Juda mopafinti Betlehemu kumara atreno kuma'ma manisia kumaku hakeno vu'ne. Hagi anama nevuno'a Efraemi agona kokampi vuno Maika nonte uhanati'ne."},{"book":"Jasi vahere","chapter":"17","verse":"9","text":"Anama uhanatigeno'a Maika'a amanage huno hu'ne, kagra igati ane? Huno antahigegeno amanage huno ana ne'mo'a hu'ne. Nagra Livae ne' Juda mopafi Betlehemu kumate nemanua ne'mo'na mani'nua kumaku hake'na neoe."},{"book":"Jasi vahere","chapter":"17","verse":"10","text":"Higeno Maika'a amanage hu'ne, Nenfa kna hunka nagri'ene mani'nenka, pristi eri'za vaheni'a manio. Hagi mago mago kafufina 10ni'a Silva zagone kukenane ne'zanena kamigahue, higeno ana ne'mo'a ufre'ne."},{"book":"Jasi vahere","chapter":"17","verse":"11","text":"Hagi Livae nehazamo'a muse nehuno Maika nemofoza higeno,"},{"book":"Jasi vahere","chapter":"17","verse":"12","text":"Maika'a ana Livae nehazavea pristi mani'nie huno azeri ruotage higeno, Maika nompi pristi eri'za ne' mani'ne."},{"book":"Jasi vahere","chapter":"17","verse":"13","text":"Ana nehuno Maika'a anage hu'ne, nagra menima nagesama antahuana, Livae ne' pristia azeri otuankino Ra Anumzamo'a asomu hunantegahie hu'ne."}]}