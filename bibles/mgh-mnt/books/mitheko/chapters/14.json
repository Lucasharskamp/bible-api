{"data":[{"book":"Mitheko","chapter":"14","verse":"1","text":"Mwaha thoko yoyo wahokhumelhelha Uikoniyo Napaolo ni Nabanaba vaarwelhe aya wi inupa yo unlhapelha Nlhuku nkayoolhumacha malhove wo wiishipa mpaka mphingo mulhupalhe wa Ayahudi ni Ayunani yahorumelhelha."},{"book":"Mitheko","chapter":"14","verse":"2","text":"Nansho Ayahudi yahaarumelhenlhe yahowiiha ichimwa ni uphateelha mu nrimani mwa attu ahiri Ayahudi wiira yaapangelhe chittu cho uhilhoka ashilhoko ihu yaarumelhenlhe."},{"book":"Mitheko","chapter":"14","verse":"3","text":"Nansho Napaolo ni Nabanaba yaholhokelha wowo wo mahuku menchi. Nkayaaminda waahimiacha Athithi, wo uhimiechesha ikeekhene yo nttenga waahimianche aya waachaka nnema waya, wo wooriha upangacha cho ushangiha ni ithikineha."},{"book":"Mitheko","chapter":"14","verse":"4","text":"Attu o yeyo iwani iyo yahomwalhaanacha, akina alhutaanaka ni Ayahudi ni akina aattwaraka akarumiya."},{"book":"Mitheko","chapter":"14","verse":"5","text":"Paahi etu, attu akina ahiri Ayahudi vamoka ni Ayahudi akavihanaka ni aholhelhi aya, yaholhakelha waapangelha ichimwa akarumiya ayo yo waatakacha malhuku."},{"book":"Mitheko","chapter":"14","verse":"6","text":"Akarumiya vaachuwenlhe aya, yahottawelha Ulistra ni Uderbe, iwani cho Ulukaoniya ni iwani chaatamana."},{"book":"Mitheko","chapter":"14","verse":"7","text":"Nkayaahimiacha Malhove Orera wowo."},{"book":"Mitheko","chapter":"14","verse":"8","text":"Ahaawo ntu mmoka Ulistra, aari oheeta toka vaayariye awe ni anumwanawe."},{"book":"Mitheko","chapter":"14","verse":"9","text":"Yoyo ntu uyo aheewelhelha Napaolo vaahimiacha aya Malhove Orera. Napaolo nkayammweha wo miitho melhi, vonne aya wiira hanaa nrima wo ulhamihiya,"},{"book":"Mitheko","chapter":"14","verse":"10","text":"ahokhuwelha amwiirelhaka, “Weemelheke ni mieto chao!” Ntu aremanre mieto uyo nkeemelha yeyo ikatema, nkaachokholha weeta."},{"book":"Mitheko","chapter":"14","verse":"11","text":"Nlhoko wa attu vonne aya ittu ipannge aya Napaolo, nkayaachokholha ukhuwelhacha wo nulhumo no Ulukaoniya, “Milhuku chinoonia thoko attu chihonikhuruwelha!”"},{"book":"Mitheko","chapter":"14","verse":"12","text":"Nabanaba nkayaavahiya nchina nkayeehaniya Zeu, ni Napaolo nkayeehaniya Heme ukhalhawaya phi aaholhelha wulhumacha."},{"book":"Mitheko","chapter":"14","verse":"13","text":"Ni ayo opochera ishaani a nlhuku Zeu o inupa yo ulhapelha yaari vachereshere iwani ahowiiha madume o ing'ope ni maua uwiiha vaari nlhako mulhupalhe wo ukhelhelha vawani vawo. Anene ayo ni attu akina yaari athananaka waavaha isadaka akarumiya."},{"book":"Mitheko","chapter":"14","verse":"14","text":"Akarumiya Nabanaba ni Napaolo veewilhe aya, yahorulha miinjiro chaya cho nchulhu, nkayaatimakacha mpaka waari nlhoko wa attu nkayaakhuwelhacha,"},{"book":"Mitheko","chapter":"14","verse":"15","text":"“Ashilhoko ihu, nlhatuni no wiira chiicho? Hii attu thoko chiri inyu mwaattiva! Nirii vaa uwa uuhimiacherani malhove Orera wiira nhiye ulhapelha isinyago chii, munrukunuwelhe Nlhuku ri nkumi. Nlhuku oopilhe irimu ni ilhapo ni ibahari ni chittu chonkhaye chiriwo."},{"book":"Mitheko","chapter":"14","verse":"16","text":"Khalhayi vawo Nlhuku ahohiya kila ilhapo ipange thoko chaathanana aya."},{"book":"Mitheko","chapter":"14","verse":"17","text":"Nansho inakhalhaka chiicho, Nlhuku kaahilhe wiihimiechesha wo upanga chittu choombone chinonipangelha awe, nourupelhani ipulha ukhuma wiirimu, nnooruweria nlhaalha vanaaya aya, nouvahani yolhia ni uuvahani mpuha mu nrimani mwinyu.”"},{"book":"Mitheko","chapter":"14","verse":"18","text":"Nansho akarumiya anolhumachaka chiicho, ahovara ntheko mulhupalhe chinene wo waachiichiha attu waathimicha ni waavaha isadaka."},{"book":"Mitheko","chapter":"14","verse":"19","text":"Nansho yahowa Ayahudi akina yaakhumme Uantiokiya ilhapo yo Upisidiya ni Uikoniyo, nkaayaapatta attu o waalhuta moono. Nkayaatakacha Napaolo malhuku ni waapurulhelha mpaka vachereshere iwani yaanyiheraka wiira ahomalha ukhwa."},{"book":"Mitheko","chapter":"14","verse":"20","text":"Nansho owiittucha vaathukumanne aya ni waarukureria, ahonkwa nkayaahokolhia vawani. Waashelhe waya, Napaolo ni Nabanaba yahothama nkayaarwaa Uderbe."},{"book":"Mitheko","chapter":"14","verse":"21","text":"Napaolo ni Nabanaba vaamalhinhe aya uhimiacha Malhove Orera ni waapatta owiittucha enchi yaarumelhenlhe Uderbe, yahottuka nkwaha wo urwaa Uantiokiya avirelhaka Ulistra ni Uikoniyo."},{"book":"Mitheko","chapter":"14","verse":"22","text":"Yahaahelha nrima owiittucha o chechiyo iwani chiyo wiira avarecheshe nrima ni uhalha munrimani. Nkayeerelha, “Ihophwanelha hii onkhaye uvira iphiro cho ntwarusho wiira noorie ukelha mu Imwene ya Nlhuku.”"},{"book":"Mitheko","chapter":"14","verse":"23","text":"Yahaathanlha ashulhupalhe o kila nlhoko wa attu anrumelhenlhe Kuristo wo nlhatu na attu anrumelhenlhe Yesu, ni wo unlhapelha Nlhuku ni uttuka wo uhilhia yolhia, nkayaahiya ashungiyaka ni Athithi yaarumelhelha aya."},{"book":"Mitheko","chapter":"14","verse":"24","text":"Amalheke uvira ilhapo cho Upisidiya ahophiya iwani yo Upamfiliya."},{"book":"Mitheko","chapter":"14","verse":"25","text":"Amalheke uhimiacha Malhove Orera iwani yo Uperga, yahorwaa Uatalia."},{"book":"Mitheko","chapter":"14","verse":"26","text":"Yathameke wowo yahorwaa wo imeli nkayaahokolhia Uantiokiya waapanche aya weeshiya mmathathani mwo nnema wa Nlhuku wo nlhatu no ntheko waatimiriha aya vano."},{"book":"Mitheko","chapter":"14","verse":"27","text":"Vaaphilhe aya Uantiokiya yaheesha nkutaano wo nlhoko wa attu anrumelhenlhe Kuristo no wowo, nkayaahimia nttenga wo mwaha waapannge awe Nlhuku nhina mwaya ni chenre awe wo waahulhelha attu ahiri Ayahudi nlhako wo upisha nrima."},{"book":"Mitheko","chapter":"14","verse":"28","text":"Nkayaalhokelha vamoka ni owiittucha wo mahuku menchi."}]}