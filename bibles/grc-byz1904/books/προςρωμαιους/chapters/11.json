{"data":[{"book":"ΠΡΟΣ ΡΩΜΑΙΟΥΣ","chapter":"11","verse":"1","text":"Λέγω οὖν, μὴ ἀπώσατο ὁ Θεὸς τὸν λαὸν αὐτοῦ; μὴ γένοιτο· καὶ γὰρ ἐγὼ Ἰσραηλίτης εἰμί, ἐκ σπέρματος Ἀβραάμ, φυλῆς Βενιαμίν."},{"book":"ΠΡΟΣ ΡΩΜΑΙΟΥΣ","chapter":"11","verse":"2","text":"οὐκ ἀπώσατο ὁ Θεὸς τὸν λαὸν αὐτοῦ ὃν προέγνω. ἢ οὐκ οἴδατε ἐν Ἠλίᾳ τί λέγει ἡ γραφή, ὡς ἐντυγχάνει τῷ Θεῷ κατὰ τοῦ Ἰσραὴλ λέγων;"},{"book":"ΠΡΟΣ ΡΩΜΑΙΟΥΣ","chapter":"11","verse":"3","text":"Κύριε, τοὺς προφήτας σου ἀπέκτειναν καὶ τὰ θυσιαστήριά σου κατέσκαψαν, κἀγὼ ὑπελείφθην μόνος, καὶ ζητοῦσι τὴν ψυχήν μου."},{"book":"ΠΡΟΣ ΡΩΜΑΙΟΥΣ","chapter":"11","verse":"4","text":"ἀλλὰ τί λέγει αὐτῷ ὁ χρηματισμός; κατέλιπον ἐμαυτῷ ἑπτακισχιλίους ἄνδρας, οἵτινες οὐκ ἔκαμψαν γόνυ τῇ Βάαλ."},{"book":"ΠΡΟΣ ΡΩΜΑΙΟΥΣ","chapter":"11","verse":"5","text":"οὕτως οὖν καὶ ἐν τῷ νῦν καιρῷ λεῖμμα κατ᾽ ἐκλογὴν χάριτος γέγονεν."},{"book":"ΠΡΟΣ ΡΩΜΑΙΟΥΣ","chapter":"11","verse":"6","text":"εἰ δὲ χάριτι, οὐκέτι ἐξ ἔργων· ἐπεὶ ἡ χάρις οὐκέτι γίνεται χάρις. εἰ δὲ ἐξ ἔργων, οὐκέτι ἐστὶ χάρις· ἐπεὶ τὸ ἔργον οὐκέτι ἐστὶν ἔργον."},{"book":"ΠΡΟΣ ΡΩΜΑΙΟΥΣ","chapter":"11","verse":"7","text":"Τί οὖν; ὃ ἐπιζητεῖ Ἰσραήλ, τοῦτο οὐκ ἐπέτυχεν, ἡ δὲ ἐκλογὴ ἐπέτυχεν· οἱ δὲ λοιποὶ ἐπωρώθησαν,"},{"book":"ΠΡΟΣ ΡΩΜΑΙΟΥΣ","chapter":"11","verse":"8","text":"καθὼς γέγραπται· ἔδωκεν αὐτοῖς ὁ Θεὸς πνεῦμα κατανύξεως, ὀφθαλμοὺς τοῦ μὴ βλέπειν καὶ ὦτα τοῦ μὴ ἀκούειν, ἕως τῆς σήμερον ἡμέρας."},{"book":"ΠΡΟΣ ΡΩΜΑΙΟΥΣ","chapter":"11","verse":"9","text":"καὶ Δαυῒδ λέγει· γενηθήτω ἡ τράπεζα αὐτῶν εἰς παγίδα καὶ εἰς θήραν καὶ εἰς σκάνδαλον καὶ εἰς ἀνταπόδομα αὐτοῖς·"},{"book":"ΠΡΟΣ ΡΩΜΑΙΟΥΣ","chapter":"11","verse":"10","text":"σκοτισθήτωσαν οἱ ὀφθαλμοὶ αὐτῶν τοῦ μὴ βλέπειν, καὶ τὸν νῶτον αὐτῶν διὰ παντὸς σύγκαμψον."},{"book":"ΠΡΟΣ ΡΩΜΑΙΟΥΣ","chapter":"11","verse":"11","text":"Λέγω οὖν, μὴ ἔπταισαν ἵνα πέσωσι; μὴ γένοιτο· ἀλλὰ τῷ αὐτῶν παραπτώματι ἡ σωτηρία τοῖς ἔθνεσιν, εἰς τὸ παραζηλῶσαι αὐτούς."},{"book":"ΠΡΟΣ ΡΩΜΑΙΟΥΣ","chapter":"11","verse":"12","text":"εἰ δὲ τὸ παράπτωμα αὐτῶν πλοῦτος κόσμου καὶ τὸ ἥττημα αὐτῶν πλοῦτος ἐθνῶν, πόσῳ μᾶλλον τὸ πλήρωμα αὐτῶν;"},{"book":"ΠΡΟΣ ΡΩΜΑΙΟΥΣ","chapter":"11","verse":"13","text":"Ὑμῖν γὰρ λέγω τοῖς ἔθνεσιν. ἐφ᾽ ὅσον μέν εἰμι ἐγὼ ἐθνῶν ἀπόστολος, τὴν διακονίαν μου δοξάζω,"},{"book":"ΠΡΟΣ ΡΩΜΑΙΟΥΣ","chapter":"11","verse":"14","text":"εἴ πως παραζηλώσω μου τὴν σάρκα καὶ σώσω τινὰς ἐξ αὐτῶν."},{"book":"ΠΡΟΣ ΡΩΜΑΙΟΥΣ","chapter":"11","verse":"15","text":"εἰ γὰρ ἡ ἀποβολὴ αὐτῶν καταλλαγὴ κόσμου, τίς ἡ πρόσληψις εἰ μὴ ζωὴ ἐκ νεκρῶν;"},{"book":"ΠΡΟΣ ΡΩΜΑΙΟΥΣ","chapter":"11","verse":"16","text":"εἰ δὲ ἡ ἀπαρχὴ ἁγία, καὶ τὸ φύραμα· καὶ εἰ ἡ ῥίζα ἁγία, καὶ οἱ κλάδοι."},{"book":"ΠΡΟΣ ΡΩΜΑΙΟΥΣ","chapter":"11","verse":"17","text":"Εἰ δέ τινες τῶν κλάδων ἐξεκλάσθησαν, σὺ δὲ ἀγριέλαιος ὢν ἐνεκεντρίσθης ἐν αὐτοῖς καὶ συγκοινωνὸς τῆς ῥίζης καὶ τῆς πιότητος τῆς ἐλαίας ἐγένου,"},{"book":"ΠΡΟΣ ΡΩΜΑΙΟΥΣ","chapter":"11","verse":"18","text":"μὴ κατακαυχῶ τῶν κλάδων· εἰ δὲ κατακαυχᾶσαι, οὐ σὺ τὴν ῥίζαν βαστάζεις, ἀλλ᾽ ἡ ῥίζα σέ."},{"book":"ΠΡΟΣ ΡΩΜΑΙΟΥΣ","chapter":"11","verse":"19","text":"ἐρεῖς οὖν· ἐξεκλάσθησαν [οἱ] κλάδοι, ἵνα ἐγὼ ἐγκεντρισθῶ."},{"book":"ΠΡΟΣ ΡΩΜΑΙΟΥΣ","chapter":"11","verse":"20","text":"καλῶς· τῇ ἀπιστίᾳ ἐξεκλάσθησαν, σὺ δὲ τῇ πίστει ἕστηκας. μὴ ὑψηλοφρόνει, ἀλλὰ φοβοῦ·"},{"book":"ΠΡΟΣ ΡΩΜΑΙΟΥΣ","chapter":"11","verse":"21","text":"εἰ γὰρ ὁ Θεὸς τῶν κατὰ φύσιν κλάδων οὐκ ἐφείσατο, μή πως οὐδὲ σοῦ φείσεται."},{"book":"ΠΡΟΣ ΡΩΜΑΙΟΥΣ","chapter":"11","verse":"22","text":"ἴδε οὖν χρηστότητα καὶ ἀποτομίαν Θεοῦ, ἐπὶ μὲν τοὺς πεσόντας ἀποτομίαν, ἐπὶ δὲ σὲ χρηστότητα, ἐὰν ἐπιμείνῃς τῇ χρηστότητι· ἐπεὶ καὶ σὺ ἐκκοπήσῃ."},{"book":"ΠΡΟΣ ΡΩΜΑΙΟΥΣ","chapter":"11","verse":"23","text":"καὶ ἐκεῖνοι δέ, ἐὰν μὴ ἐπιμείνωσι τῇ ἀπιστίᾳ, ἐγκεντρισθήσονται· δυνατὸς γὰρ ὁ Θεός ἐστι πάλιν ἐγκεντρίσαι αὐτούς."},{"book":"ΠΡΟΣ ΡΩΜΑΙΟΥΣ","chapter":"11","verse":"24","text":"εἰ γὰρ σὺ ἐκ τῆς κατὰ φύσιν ἐξεκόπης ἀγριελαίου καὶ παρὰ φύσιν ἐνεκεντρίσθης εἰς καλλιέλαιον, πόσῳ μᾶλλον οὗτοι οἱ κατὰ φύσιν ἐγκεντρισθήσονται τῇ ἰδίᾳ ἐλαίᾳ;"},{"book":"ΠΡΟΣ ΡΩΜΑΙΟΥΣ","chapter":"11","verse":"25","text":"Οὐ γὰρ θέλω ὑμᾶς ἀγνοεῖν, ἀδελφοί, τὸ μυστήριον τοῦτο, ἵνα μὴ ἦτε παρ᾽ ἑαυτοῖς φρόνιμοι, ὅτι πώρωσις ἀπὸ μέρους τῷ Ἰσραὴλ γέγονεν ἄχρις οὗ τὸ πλήρωμα τῶν ἐθνῶν εἰσέλθῃ,"},{"book":"ΠΡΟΣ ΡΩΜΑΙΟΥΣ","chapter":"11","verse":"26","text":"καὶ οὕτω πᾶς Ἰσραὴλ σωθήσεται, καθὼς γέγραπται· ἥξει ἐκ Σιὼν ὁ ῥυόμενος καὶ ἀποστρέψει ἀσεβείας ἀπὸ Ἰακώβ·"},{"book":"ΠΡΟΣ ΡΩΜΑΙΟΥΣ","chapter":"11","verse":"27","text":"καὶ αὕτη αὐτοῖς ἡ παρ᾽ ἐμοῦ διαθήκη, ὅταν ἀφέλωμαι τὰς ἁμαρτίας αὐτῶν."},{"book":"ΠΡΟΣ ΡΩΜΑΙΟΥΣ","chapter":"11","verse":"28","text":"κατὰ μὲν τὸ εὐαγγέλιον ἐχθροὶ δι᾽ ὑμᾶς, κατὰ δὲ τὴν ἐκλογὴν ἀγαπητοὶ διὰ τοὺς πατέρας·"},{"book":"ΠΡΟΣ ΡΩΜΑΙΟΥΣ","chapter":"11","verse":"29","text":"ἀμεταμέλητα γὰρ τὰ χαρίσματα καὶ ἡ κλῆσις τοῦ Θεοῦ."},{"book":"ΠΡΟΣ ΡΩΜΑΙΟΥΣ","chapter":"11","verse":"30","text":"ὥσπερ γὰρ καὶ ὑμεῖς ποτε ἠπειθήσατε τῷ Θεῷ, νῦν δὲ ἠλεήθητε τῇ τούτων ἀπειθείᾳ,"},{"book":"ΠΡΟΣ ΡΩΜΑΙΟΥΣ","chapter":"11","verse":"31","text":"οὕτω καὶ οὗτοι νῦν ἠπείθησαν, τῷ ὑμετέρῳ ἐλέει ἵνα καὶ αὐτοὶ ἐλεηθῶσι·"},{"book":"ΠΡΟΣ ΡΩΜΑΙΟΥΣ","chapter":"11","verse":"32","text":"συνέκλεισε γὰρ ὁ Θεὸς τοὺς πάντας εἰς ἀπείθειαν, ἵνα τοὺς πάντας ἐλεήσῃ."},{"book":"ΠΡΟΣ ΡΩΜΑΙΟΥΣ","chapter":"11","verse":"33","text":"Ὦ βάθος πλούτου καὶ σοφίας καὶ γνώσεως Θεοῦ! ὡς ἀνεξερεύνητα τὰ κρίματα αὐτοῦ καὶ ἀνεξιχνίαστοι αἱ ὁδοὶ αὐτοῦ!"},{"book":"ΠΡΟΣ ΡΩΜΑΙΟΥΣ","chapter":"11","verse":"34","text":"τίς γὰρ ἔγνω νοῦν Κυρίου; ἢ τίς σύμβουλος αὐτοῦ ἐγένετο;"},{"book":"ΠΡΟΣ ΡΩΜΑΙΟΥΣ","chapter":"11","verse":"35","text":"ἢ τίς προέδωκεν αὐτῷ, καὶ ἀνταποδοθήσεται αὐτῷ;"},{"book":"ΠΡΟΣ ΡΩΜΑΙΟΥΣ","chapter":"11","verse":"36","text":"ὅτι ἐξ αὐτοῦ καὶ δι᾽ αὐτοῦ καὶ εἰς αὐτὸν τὰ πάντα. αὐτῷ ἡ δόξα εἰς τοὺς αἰῶνας· ἀμήν."}]}