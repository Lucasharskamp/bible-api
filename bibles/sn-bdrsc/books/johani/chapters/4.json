{"data":[{"book":"Johani","chapter":"4","verse":"1","text":"VaFarisi vakanzwa kuti Jesu akanga achiteverwa navanhu vazhinji uye achibhabhatidza vadzidzi vakawanda kupfuura Johani,"},{"book":"Johani","chapter":"4","verse":"2","text":"kunyange zvake akanga asiri Jesu aibhabhatidza, asi vadzidzi vake."},{"book":"Johani","chapter":"4","verse":"3","text":"Ishe akati anzwa izvi, akabva kuJudhea akadzokera kuGarirea zvakare."},{"book":"Johani","chapter":"4","verse":"4","text":"Zvino akanga achifanira kupfuura nomuSamaria."},{"book":"Johani","chapter":"4","verse":"5","text":"Saka akasvika paguta romuSamaria rainzi Saika, pedyo nomunda wakanga wapiwa kuna Josefa nababa vake Jakobho."},{"book":"Johani","chapter":"4","verse":"6","text":"Tsime raJakobho raiva ipapo, uye Jesu, aneta sezvo akanga achibva parwendo, akagara pasi patsime ipapo. Yakanga iri nguva inenge yechitanhatu."},{"book":"Johani","chapter":"4","verse":"7","text":"Mukadzi muSamaria akati auya kuzochera mvura, Jesu akati kwaari, “Ndipewo mvura yokunwa?”"},{"book":"Johani","chapter":"4","verse":"8","text":"(Vadzidzi vake vakanga vapinda muguta kuti vandotenga zvokudya.)"},{"book":"Johani","chapter":"4","verse":"9","text":"Mukadzi muSamaria akati kwaari, “Iwe uri muJudha uye ini ndiri muSamaria. Seiko uchikumbira kwandiri mvura yokunwa?” (Nokuti vaJudha havadyidzani navaSamaria.)"},{"book":"Johani","chapter":"4","verse":"10","text":"Jesu akamupindura akati, “Dai waiziva chipo chaMwari uye kuti ndiani anokumbira mvura kwauri, ungadai wakumbira kwaari uye angadai akupa mvura mhenyu.”"},{"book":"Johani","chapter":"4","verse":"11","text":"Mukadzi akati, “Ishe, hamuna chamungacheresa nacho uye tsime rakadzika. Ko, mvura mhenyu mungaiwanepi?"},{"book":"Johani","chapter":"4","verse":"12","text":"Ko, imi muri mukuru here, kuna baba vedu Jakobho, avo vakatipa tsime uye vakanwa pariri ivo pachavo, sezvakaitawo vanakomana vavo namakwai avo nemombe?”"},{"book":"Johani","chapter":"4","verse":"13","text":"Jesu akapindura akati, “Ani naani anonwa mvura iyi achava nenyotazve,"},{"book":"Johani","chapter":"4","verse":"14","text":"asi ani naani anonwa mvura yandichamupa haangatongovi nenyota. Zvirokwazvo, mvura yandichamupa ini ichava maari chitubu chemvura inoerera kuupenyu husingaperi.”"},{"book":"Johani","chapter":"4","verse":"15","text":"Mukadzi akati kwaari, “Ishe, ndipei mvura iyi kuitira kuti ndirege kuzova nenyotazve uye ndirege kuramba ndichingouya kuzochera mvura pano.”"},{"book":"Johani","chapter":"4","verse":"16","text":"Iye akati, “Enda, undodana murume wako ugodzoka pano.”"},{"book":"Johani","chapter":"4","verse":"17","text":"Akapindura akati, “Handina murume.”"},{"book":"Johani","chapter":"4","verse":"18","text":"Chokwadi ndeichi, wakava navarume vashanu, uye murume waunaye zvino haazi murume wako. Zvawabva mukutaura ndicho chokwadi.”"},{"book":"Johani","chapter":"4","verse":"19","text":"Mukadzi akati, “Ishe, ndinoona kuti muri muprofita."},{"book":"Johani","chapter":"4","verse":"20","text":"Madzibaba edu ainamata pagomo iri, asi imi vaJudha munoti, nzvimbo yatinofanira kunamata tiri ndimo muJerusarema.”"},{"book":"Johani","chapter":"4","verse":"21","text":"Jesu akati, “Mai, nditendei, nguva inouya yamuchanamata Baba musiri pagomo rino kana muJerusarema."},{"book":"Johani","chapter":"4","verse":"22","text":"Imi vaSamaria munonamata chamusingazivi; isu tinonamata chatinoziva, nokuti ruponeso runobva kuvaJudha."},{"book":"Johani","chapter":"4","verse":"23","text":"Asi nguva inouya uye yatouya zvino apo vanamati vechokwadi vachanamata Baba mumweya nomuzvokwadi, nokuti ndivo vanamati vanotsvakwa naBaba kuti vamunamate."},{"book":"Johani","chapter":"4","verse":"24","text":"Mwari mweya, uye vanomunamata vanofanira kumunamata mumweya nomuzvokwadi.”"},{"book":"Johani","chapter":"4","verse":"25","text":"Mukadzi akati, “Ndinoziva kuti Mesiya, anonzi Kristu, ari kuuya. Paanouya, acharondedzera zvinhu zvose kwatiri.”"},{"book":"Johani","chapter":"4","verse":"26","text":"Ipapo Jesu akataura akati, “Ini ndiri kutaura newe ndini iye.”"},{"book":"Johani","chapter":"4","verse":"27","text":"Pakarepo vadzidzi vake vakadzokera kwaari uye vakashamiswa vachiona achitaura nomukadzi. Asi hapana akamubvunza kuti, “Unodei?” kana kuti “Munotaurireiko naye?”"},{"book":"Johani","chapter":"4","verse":"28","text":"Ipapo, asiya chirongo chake, mukadzi akadzokera kuguta akandoti kuvanhu,"},{"book":"Johani","chapter":"4","verse":"29","text":"“Uyai, muone murume anditaurira zvinhu zvose zvandakaita. Kuti uyu angava iye Kristu here?”"},{"book":"Johani","chapter":"4","verse":"30","text":"Vakabuda muguta vakapinda munzira yavo vakananga kwaari."},{"book":"Johani","chapter":"4","verse":"31","text":"Vanhu vasati vasvika, vadzidzi vake vakafanomukurudzira vachiti, “Rabhi, imbowanai chamungadya.”"},{"book":"Johani","chapter":"4","verse":"32","text":"Asi iye akati kwavari, “Ndine chokudya chandinodya chamusingazivi.”"},{"book":"Johani","chapter":"4","verse":"33","text":"Ipapo vadzidzi vake vakati kuno mumwe nomumwe wavo, “Asi pano munhu amuvigira zvokudya kanhi?”"},{"book":"Johani","chapter":"4","verse":"34","text":"Jesu akati kwavari, “Zvokudya zvangu ndiko kuita kuda kwowakandituma uye nokupedza basa rake."},{"book":"Johani","chapter":"4","verse":"35","text":"Ko, imi hamuti here, ‘Kwasara mwedzi mina ipapo kucheka kwobva kwasvika?’ Ndinoti kwamuri, svinurai meso enyu uye mutarise kuminda! Yatoibva kuti ikohwewe."},{"book":"Johani","chapter":"4","verse":"36","text":"Kunyange iye zvino mukohwi anopiwa mubayiro wake, kunyange izvozvi anokohwa zvibereko zvoupenyu husingaperi, kuitira kuti mukushi nomukohwi vagofara pamwe chete."},{"book":"Johani","chapter":"4","verse":"37","text":"Nokuti tsumo inoti, ‘Mumwe anokusha uye mumwe anokohwa ndeyezvokwadi.’"},{"book":"Johani","chapter":"4","verse":"38","text":"Ndakakutumai kunokohwa zvamusina kushandira. Vamwe vakaita basa rakaoma, uye imi makakohwa mubayiro wokubata kwavo.”"},{"book":"Johani","chapter":"4","verse":"39","text":"VaSamaria vazhinji vaibva muguta iro vakatenda kwaari nokuda kwouchapupu hwomukadzi hwokuti, “Akanditaurira zvose zvandakaita.”"},{"book":"Johani","chapter":"4","verse":"40","text":"Saka vaSamaria vakasvika kwaari, vakamukumbira kuti agare navo, nokudaro akagarapo kwamazuva maviri."},{"book":"Johani","chapter":"4","verse":"41","text":"Uye nokuda kwamashoko ake vamwezve vazhinji vakava vatendi."},{"book":"Johani","chapter":"4","verse":"42","text":"Vakati kumukadzi uya, “Hatichatongotendi nokuda kwezvawataura chete; zvino tazvinzwira pachedu, uye tinoziva kuti murume uyu chokwadi ndiye Muponesi wenyika.”"},{"book":"Johani","chapter":"4","verse":"43","text":"Mazuva maviri akati apfuura, akabva akaenda kuGarirea."},{"book":"Johani","chapter":"4","verse":"44","text":"Zvino Jesu pachake akanga ambopupura kuti muprofita haakudzwi munyika yokwake."},{"book":"Johani","chapter":"4","verse":"45","text":"Akati asvika muGarirea, vaGarirea vakamugamuchira. Vakanga vaona zvose zvaakanga aita muJerusarema pamutambo wePasika, nokuti naivowo vaivapo."},{"book":"Johani","chapter":"4","verse":"46","text":"Akashanyirazve Kana yomuGarirea, uko kwaakanga ashandura mvura ikava waini. Uye ikoko kwakanga kuno mumwe mutariri wamambo akanga ane mwanakomana wake akanga avete achirwara paKapenaume."},{"book":"Johani","chapter":"4","verse":"47","text":"Murume uyu akati anzwa kuti Jesu asvika muGarirea achibva kuJudhea, akaenda kwaari akandomukumbira kuti auye azoporesa mwanakomana wake, uyo akanga ava pedyo nokufa."},{"book":"Johani","chapter":"4","verse":"48","text":"Jesu akati kwaari, “Kana imi vanhu musina kuona zviratidzo nezvishamiso, hamungatongotendi.”"},{"book":"Johani","chapter":"4","verse":"49","text":"Mutariri wamambo akati, “Ishe, burukai muuye mwana wangu asati afa.”"},{"book":"Johani","chapter":"4","verse":"50","text":"Jesu akapindura akati, “Enda hako. Mwanakomana wako achararama.”"},{"book":"Johani","chapter":"4","verse":"51","text":"Achiri munzira varanda vake vakasangana naye namashoko okuti mukomana akanga apora."},{"book":"Johani","chapter":"4","verse":"52","text":"Akati abvunza nguva yakatanga mwana kunzwa zviri nani, ivo vakati kwaari, “Fivha yakabva paari nezuro panguva dzechinomwe.”"},{"book":"Johani","chapter":"4","verse":"53","text":"Ipapo baba vaya vakayeuka kuti ndiyo yakanga iri nguva chaiyo paakanzi naJesu, “Mwanakomana wako achararama.” Saka iye neimba yake yose vakatenda."},{"book":"Johani","chapter":"4","verse":"54","text":"Ichi ndicho chakanga chiri chiratidzo chechipiri chakaitwa naJesu, abva kuJudhea ava kuGarirea."}]}