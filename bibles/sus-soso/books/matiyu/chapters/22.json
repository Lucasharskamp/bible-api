{"data":[{"book":"Matiyu","chapter":"22","verse":"1","text":"Isa man naxa so wɔyɛnfe e bɛ taalie ra. A naxa a masen,"},{"book":"Matiyu","chapter":"22","verse":"2","text":"«Ala xa mangɛya misaalixi mangɛ nan na, naxan xulunyi ti a xa di xa futi xirife ma, donse fanyi gbegbe donma dɛnnaxɛ."},{"book":"Matiyu","chapter":"22","verse":"3","text":"A naxa a xa konyie xɛɛ e xa mixie xili, yi fe binyɛ nu bara ragbilen naxee ma, kɔnɔ na mixie mu tin fade."},{"book":"Matiyu","chapter":"22","verse":"4","text":"Mangɛ man naxa konyi gbɛtɛe xɛɛ, e xa a fala na mixi maxilixie bɛ, ‹Wo ya ti, donse bara gɛ rafalade, n bara n ma ninge bɔrɔgɛxie faxa, fe birin bara gɛ yailande. Wo fa n ma di xa futixiri xulunyi.›"},{"book":"Matiyu","chapter":"22","verse":"5","text":"Kɔnɔ e mu xɛɛrae danxun. Ndee naxa siga e xa xɛ yire, ndee fan naxa siga e xa yulɛya rabade."},{"book":"Matiyu","chapter":"22","verse":"6","text":"Naxee lu, e naxa mangɛ xa konyie suxu, e e ɲaxankata, e e faxa.»"},{"book":"Matiyu","chapter":"22","verse":"7","text":"«Mangɛ naxa xɔnɔ, a a xa sɔɔrie xɛɛ, a e xa na faxatie birin faxa, e e xa taa gan."},{"book":"Matiyu","chapter":"22","verse":"8","text":"Na dangi xanbi, a naxa a fala a xa konyie bɛ, ‹N ma di xa futixiri xulunyi xa fe birin bara gɛ yailande. Donsee birin nafalaxi, kɔnɔ mixi naxee nu maxilixi, a mu daxa e xa na binyɛ sɔtɔ."},{"book":"Matiyu","chapter":"22","verse":"9","text":"Na kui, wo xa siga taa kui, wo sa mixie xili wo naxee yo toma naa, e xa fa n ma di xa futixiri xulunyi.›"},{"book":"Matiyu","chapter":"22","verse":"10","text":"Konyie naxa mini kirae ma, e naxa mixi birin xili e xa fa. Mixi fanyi yo, mixi kobi yo, e birin naxa fa futixiri xulunyi, mangɛ xɔnyi naxa rafe ɲama ra.»"},{"book":"Matiyu","chapter":"22","verse":"11","text":"«Mangɛ to so na mixi maxilixie ya ma, a naxa xɛmɛ nde to xulunyi donma mu nu ragoroxi naxan ma."},{"book":"Matiyu","chapter":"22","verse":"12","text":"A naxa a fala a bɛ, ‹N ma di, i soxi be di, i to mu maxirixi a xulunyi ki ma?› Kɔnɔ xɛmɛ mu nɔ yaabi yo fide."},{"book":"Matiyu","chapter":"22","verse":"13","text":"Na kui, mangɛ naxa a fala a xa walikɛe bɛ, ‹Wo a sanyie nun a bɛlɛxɛe xiri, wo a woli tande dimi kui, wa nun ɲin maxinyi na dɛnnaxɛ.›"},{"book":"Matiyu","chapter":"22","verse":"14","text":"Mixi gbegbe maxilixi, kɔnɔ naxee sugandixi, e xurun.»"},{"book":"Matiyu","chapter":"22","verse":"15","text":"Na tɛmui, Farisɛnie naxa sa e malan, e natɛ tongo e gantanyi tema Isa bɛ ki naxɛ, e xa a masɔtɔ wɔyɛnyi kui."},{"book":"Matiyu","chapter":"22","verse":"16","text":"E naxa e fɔxirabirɛe nun Herode xa mixi ndee xɛɛ Isa xɔn. Nee naxa a fala Isa bɛ, «Karamɔxɔ, muxu a kolon nɔndi falɛ nan i ra. I mixie xaranma Ala xa kira ra a nɔndi ki ma. I mu gaaxuma mixi yo xɔn, barima i mu mixi rafisama e booree bɛ."},{"book":"Matiyu","chapter":"22","verse":"17","text":"Na kui, a fala muxu bɛ, i a toxi di? A lanma ka a mu lanma muxu xa duuti fi Rɔma mangɛ ma?»"},{"book":"Matiyu","chapter":"22","verse":"18","text":"Isa to nu e xaxili kobi kolon, a naxa e yaabi, «Wo tan filankafuie, wo katafe n masɔtɔde munfe ra?"},{"book":"Matiyu","chapter":"22","verse":"19","text":"Wo kɔbiri kole masen n bɛ duuti fima naxan na.» E naxa gbeti kole ramini a bɛ."},{"book":"Matiyu","chapter":"22","verse":"20","text":"Isa naxa e maxɔrin, «Nde xili nun nde misaali na yi kɔbiri kole ma yi ki?»"},{"book":"Matiyu","chapter":"22","verse":"21","text":"E naxa a yaabi, «Rɔma Mangɛ.» A fan naxa a fala e bɛ, «Wo mangɛ gbe ragbilen mangɛ ma, wo Ala fan gbe ragbilen Ala ma.»"},{"book":"Matiyu","chapter":"22","verse":"22","text":"E to a xa yaabi mɛ, e naxa kaaba. E naxa keli a xun, e siga."},{"book":"Matiyu","chapter":"22","verse":"23","text":"Na lɔxɔɛ kerenyi, Sadusenie naxa fa Isa xɔn. E tan nan a falama a faxamixie mu kelima faxɛ ma. E naxa Isa maxɔrin,"},{"book":"Matiyu","chapter":"22","verse":"24","text":"«Karamɔxɔ, Annabi Munsa a masen nɛ, ‹Xa xɛmɛ nde taara faxa, a naxa a xa ginɛ lu a mu di yo bari, a na xunya nan na ginɛ dɔxɔma, alako a xa bɔnsɔɛ fi a taara ma.›"},{"book":"Matiyu","chapter":"22","verse":"25","text":"Na kui, xɛmɛ nde naxa di xɛmɛ solofere sɔtɔ muxu ya ma be. A xa di singe naxa ginɛ dɔxɔ, a faxa, a mu bɔnsɔɛ yo lu. A xanbiratoe naxa a xa kaaɲɛ ginɛ tongo,"},{"book":"Matiyu","chapter":"22","verse":"26","text":"kɔnɔ na fan naxa faxa, a mu bɔnsɔɛ yo lu. Na nan man naba na fan xanbiratoe ra, a nun na mixi naani dɔnxɔɛ birin. E birin naxa faxa, e sese mu bɔnsɔɛ lu."},{"book":"Matiyu","chapter":"22","verse":"27","text":"A dɔnxɔɛ ra, ginɛ fan naxa faxa."},{"book":"Matiyu","chapter":"22","verse":"28","text":"Na kui, marakeli lɔxɔɛ, na ginɛ to dɔxɔxi yi mixi solofere birin xɔn ma, a findima nde gbe ra?»"},{"book":"Matiyu","chapter":"22","verse":"29","text":"Isa naxa e yaabi, «Wo na tantanyi kui, barima wo mu Kitaabui kolon, wo mu Ala sɛnbɛ fan kolon."},{"book":"Matiyu","chapter":"22","verse":"30","text":"Mixie na keli faxɛ ma marakeli lɔxɔɛ, xɛmɛ mu ginɛ dɔxɔma, ginɛ fan mu dɔxɔma xɛmɛ xɔn. E luma nɛ alɔ malekɛe na ariyanna ki naxɛ."},{"book":"Matiyu","chapter":"22","verse":"31","text":"A falafe tan, a faxamixie mu kelima faxɛ ma, Ala naxan masen wo bɛ, wo mu nu a xaran?"},{"book":"Matiyu","chapter":"22","verse":"32","text":"A a masen nɛ, ‹N tan nan na Marigi Alatala ra, Iburahima, Isiyaga, nun Yaxuba naxan batuma.› Faxamixie xa mu Ala batuma, fo mixi ɲiɲɛ.»"},{"book":"Matiyu","chapter":"22","verse":"33","text":"Ɲama to Isa xa yaabi mɛ, e naxa kaaba a xa fasari ma."},{"book":"Matiyu","chapter":"22","verse":"34","text":"Farisɛnie to a mɛ a Isa nu bara Sadusenie dɛ balan yaabi fanyi ra, e naxa e malan."},{"book":"Matiyu","chapter":"22","verse":"35","text":"Ala xa sɛriyɛ lɔnnila nde nu na e ya ma. Na naxa kata Isa masɔtɔde maxɔrinyi ra, a naxɛ,"},{"book":"Matiyu","chapter":"22","verse":"36","text":"«Karamɔxɔ, yaamari mundun tide gbo a birin bɛ Tawureta Munsa kui?»"},{"book":"Matiyu","chapter":"22","verse":"37","text":"Isa naxa a yaabi, «‹I xa i Marigi Ala xanu i bɔɲɛ birin na, i nii birin na, a nun i xaxili birin na.›"},{"book":"Matiyu","chapter":"22","verse":"38","text":"Na nan tide gbo, a findi yaamari singe nan na Ala xa sɛriyɛ birin ya ma."},{"book":"Matiyu","chapter":"22","verse":"39","text":"A firin nde maniya na singe ra, ‹I xa i ngaxakerenyi xanu alɔ i i yɛtɛ xanuxi ki naxɛ.›"},{"book":"Matiyu","chapter":"22","verse":"40","text":"Tawureta Munsa nun namiɲɔnmɛe xa sɛriyɛ birin gbakuxi yi yaamari firin nan na.»"},{"book":"Matiyu","chapter":"22","verse":"41","text":"Farisɛnie to nu malanxi naa, Isa naxa e fan maxɔrin,"},{"book":"Matiyu","chapter":"22","verse":"42","text":"«Wo Ala xa Mixi Sugandixi xa fe toxi di? Nde xa di a ra?» E naxa a yaabi, «Dawuda nan xa di a ra.»"},{"book":"Matiyu","chapter":"22","verse":"43","text":"Isa fa e maxɔrin, «Munfe ra fa, Ala Xaxili Sɛniyɛnxi saabui ra, Dawuda yɛtɛ naxa Ala xa Mixi Sugandixi xili ‹N Marigi›? A tan Dawuda naxa a masen,"},{"book":"Matiyu","chapter":"22","verse":"44","text":"‹Marigi bara a masen n Marigi bɛ,"},{"book":"Matiyu","chapter":"22","verse":"45","text":"«Xa Dawuda yɛtɛ yati naxɛ a bɛ ‹N Marigi›, a tan Ala xa Mixi Sugandixi nɔma findide Dawuda xa di ra di?»"},{"book":"Matiyu","chapter":"22","verse":"46","text":"Mixi yo mu nɔ yaabi yo fide. Fɔlɔ na lɔxɔɛ ma, mixi yo mu suusa maxɔrinyi tide Isa ma sɔnɔn."}]}