{"data":[{"book":"Yudaya Mangɛe II","chapter":"26","verse":"1","text":"Yudayakae naxa Osiyasi ti mangɛ ra a baba Amasiya ɲɔxɔɛ ra. A nu bara ɲɛ fu nun senni sɔtɔ na waxati."},{"book":"Yudaya Mangɛe II","chapter":"26","verse":"2","text":"A baba to taa masara, Osiyasi naxa Elata taa raso Yudaya xa mangɛya bun ma."},{"book":"Yudaya Mangɛe II","chapter":"26","verse":"3","text":"Osiyasi mangɛya sɔtɔ a ɲɛ fu nun senni nan ma, a fa ɲɛ tongo suuli nun firin mangɛya raba Darisalamu. A nga nu xili nɛ Yekoliya. Darisalamuka nan nu a ra."},{"book":"Yudaya Mangɛe II","chapter":"26","verse":"4","text":"A ɲɛrɛ nɛ Alatala xa tinxinyi kui alɔ a baba Amasiya."},{"book":"Yudaya Mangɛe II","chapter":"26","verse":"5","text":"Osiyasi naxa Ala yaragaaxuiya matinkan Annabi Sakari saabui ra. Alatala nu luma xaxili fanyi fi ra Sakari ma laamatunyie kui. Osiyasi xa fe birin naxa sɔɔnɛya, barima a nu Alatala waxɔnfe fenma."},{"book":"Yudaya Mangɛe II","chapter":"26","verse":"6","text":"A to siga Filisitakae gerede, a naxa Gati, Yabine, nun Asidodi tɛtɛe rabira. A naxa taae ti Asidodi bɔxi ma Filisitakae ya ma."},{"book":"Yudaya Mangɛe II","chapter":"26","verse":"7","text":"Ala naxa a mali Filisitakae gerede, a nun Arabue naxee nu sabatixi Guru Bali, a nun Mayonkae."},{"book":"Yudaya Mangɛe II","chapter":"26","verse":"8","text":"Mayonkae naxa duuti ba Osiyasi bɛ, naxan sɛnbɛ xa gboe nu bara kolon han Misira bɔxi ma."},{"book":"Yudaya Mangɛe II","chapter":"26","verse":"9","text":"A naxa koore banxi sɛnbɛmae ti Darisalamu Tuxui naadɛ nun Gulunba naadɛ xun ma."},{"book":"Yudaya Mangɛe II","chapter":"26","verse":"10","text":"A naxa yire makantadee ti daaxa. A naxa kɔlɔnyie fan ge na, barima xuruse gbegbe nu na a yi ra. A xa walikɛe nu walima naa mɛrɛ fanyie ma, ndee fan nu mɛɛnima naa wɛni bilie ma Karemele geyae fari. Bɔxi rawalife nu rafan a ma."},{"book":"Yudaya Mangɛe II","chapter":"26","verse":"11","text":"Sɔɔri gali nu na Osiyasi yi ra, naxee nu na mangɛ xa mixi Xananiya xa yaamari bun ma. Sɛbɛliti Yeyiyeli nun yarerati Maaseya nu bara na gali itaxun a xundɛ ki ma."},{"book":"Yudaya Mangɛe II","chapter":"26","verse":"12","text":"Denbaya kanyi mixi wulu firin kɛmɛ senni nan nu yi sɔɔri ɲalamae raɲɛrɛma."},{"book":"Yudaya Mangɛe II","chapter":"26","verse":"13","text":"Sɔɔri ɲalama wulu kɛmɛ saxan nun solofere kɛmɛ suuli nu na naa, naxee nu mangɛ malima a yaxuie gerede."},{"book":"Yudaya Mangɛe II","chapter":"26","verse":"14","text":"Osiyasi naxa wure lefae, tanbɛe, tunde lɛbɛrɛe, tabe makoto see, xalie, nun laatie so e yi ra."},{"book":"Yudaya Mangɛe II","chapter":"26","verse":"15","text":"Xaxilima ndee naxa a mali xalie nun gɛmɛ xungbe woli see yailande Darisalamu. E naxa e dɔxɔ yire itexie fari. Na bara a niya a xa xili gbe sɔtɔ han yire makuye. Ala nu a malima na birin kui alako a xa sɛnbɛ sɔtɔ."},{"book":"Yudaya Mangɛe II","chapter":"26","verse":"16","text":"Kɔnɔ a xa mangɛya to gɛ mabanbande, a naxa a yɛtɛ igbo. A naxa a Marigi Alatala xa sɛriyɛ rabɛɲin, a so Alatala xa hɔrɔmɔbanxi kui surayi gande sɛrɛxɛbade fari."},{"book":"Yudaya Mangɛe II","chapter":"26","verse":"17","text":"Sɛrɛxɛdubɛ, Asaraya naxa bira a fɔxɔ ra, a nun Alatala xa sɛrɛxɛdubɛ tongo solomasaxan."},{"book":"Yudaya Mangɛe II","chapter":"26","verse":"18","text":"Yi xɛmɛ gbangbalanyie naxa yi wɔyɛnyi xɔrɔxɔɛ fala Osiyasi bɛ, «Surayi ganfe sɛrɛxɛ ra na mu findi i tan Osiyasi xa wali ra. Sɛrɛxɛdubɛe nan ma wali na ra. Haruna xa die sugandixi nɛ Ala bɛ e xa na wali raba. I tan xa mini hɔrɔmɔbanxi kui, barima i bara Ala xa sɛriyɛ matandi. Na fe mu findima xun nakeli ra i bɛ Marigi Alatala ya i.»"},{"book":"Yudaya Mangɛe II","chapter":"26","verse":"19","text":"Osiyasi bɔɲɛ naxa te sɛrɛxɛdubɛe xili ma. Surayi sa se nu na a bɛlɛxɛ i. Kunɛ naxa mini a tigi ma keren na sɛrɛxɛdubɛe ya xɔri, Alatala xa hɔrɔmɔbanxi kui, surayi ganma sɛrɛxɛbade naxan ma."},{"book":"Yudaya Mangɛe II","chapter":"26","verse":"20","text":"Sɛrɛxɛdubɛ Asaraya nun a booree to na kunɛ to a tigi ma, e naxa a ramini tande mafuren. A tan fan yɛtɛ yati naxa gbata minife ra, barima Alatala nu bara a bɔnbɔ."},{"book":"Yudaya Mangɛe II","chapter":"26","verse":"21","text":"Mangɛ Osiyasi naxa findi kunɛ kanyi ra, han a faxa tɛmui. A naxa lu banxi nde kui a kerenyi ma, barima kunɛ kanyi mu lan a xa so Alatala xa banxi kui. A xa di Yotami naxa mangɛya sɔtɔ, a fa lu mangɛ banxi kui, a ɲama yaamari."},{"book":"Yudaya Mangɛe II","chapter":"26","verse":"22","text":"Osiyasi xa taruxui dɔnxɔɛe, a fɔlɛ nun a raɲɔnyi, a birin sɛbɛxi Amosu xa di Annabi Esayi xa kitaabui kui."},{"book":"Yudaya Mangɛe II","chapter":"26","verse":"23","text":"Osiyasi to laaxiraya, e naxa a ragata gaburi kui mangɛe xa bɔxi nde ma, barima e nu a falama nɛ, «Kunɛ kanyi na a ra.» A xa di Yotami naxa ti mangɛ ra a ɲɔxɔɛ ra."}]}