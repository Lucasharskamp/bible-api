{"data":[{"book":"Yohane","chapter":"1","verse":"1","text":"Aho mwanduso ng'ana pfinu pfose pfilumbighwe yumwe yakemighwe Imbuli tsakabaho. Imbuli ayo tsakakala ne Imulungu, naye tsakakala Imulungu."},{"book":"Yohane","chapter":"1","verse":"2","text":"Yeye tsakakala ne Imulungu kulawa mwanduso."},{"book":"Yohane","chapter":"1","verse":"3","text":"Kubitila yeye pfinu pfose tsapfilumbighwa, kuduhu ichinu ichilumbighwe bila yeye."},{"book":"Yohane","chapter":"1","verse":"4","text":"Yeye tsakakala mwanduso wa ughima, na ughima awo tsaukala ghumwanga kwe iwanu."},{"book":"Yohane","chapter":"1","verse":"5","text":"Ghumwanga ghomwemwesela ichisi, na ichisi ng'achidaha bae kughutsima."},{"book":"Yohane","chapter":"1","verse":"6","text":"Tsakulawila imunu yumwe iyatumighwe ne Imulungu, taghwa lyake Yohane."},{"book":"Yohane","chapter":"1","verse":"7","text":"Yohane tsakatsa kuwalongela iwanu mbuli tse ghumwanga, ili iwanu wose wahulike, waghutoghole."},{"book":"Yohane","chapter":"1","verse":"8","text":"Yeye imwenyegho ng'awile bae ghumwanga, ila katsa kuwalongela iwanu imbuli ye ghumwanga."},{"book":"Yohane","chapter":"1","verse":"9","text":"Aghuno ghukala ghumwanga ghwa kweli, ghumwanga ighung'ali ghukutsa muisi kumwemwesela iwanu wose."},{"book":"Yohane","chapter":"1","verse":"10","text":"Imbuli tsakakala muisi, na hata ka Imulungu tsakalumba isi kubitila yeye, iwanu ng'awamtangile bae."},{"book":"Yohane","chapter":"1","verse":"11","text":"Tsakatsa ukaye yake, lekeni iwanu wake ng'awambokele bae."},{"book":"Yohane","chapter":"1","verse":"12","text":"Bali iwanu wose iwambokele, awala iwamtoghole, kawatenda wadahe kuwa iwana we Imulungu."},{"book":"Yohane","chapter":"1","verse":"13","text":"Iwana ing'awelekighwe bae kwa uwetso we iwanu, wala kwe ngupfu tsa lukuli au unoghelo we iwanu, ila kwa uwetso we Imulungu."},{"book":"Yohane","chapter":"1","verse":"14","text":"Na Imbuli ayo kawa imunu, naye kakala hamwe na twetwe. Na twetwe tuwona utunitso wake, utunitso we Imwana nyalimwe, iyatsile kulawa kwa Aba, kamema uluso na ukweli."},{"book":"Yohane","chapter":"1","verse":"15","text":"Yohane tsakalonga mbuli tsake. Tsakakemelela, “Ayuno iyo iyaniwalongele, ‘Ayo iyakutsa kuchughu kwangu mkulu kubita nene kwaapfila tsakabaha ng'ana nene nyelekighwe.’ ”"},{"book":"Yohane","chapter":"1","verse":"16","text":"Kwa ukutimila kwa uluso wake twetwe twose tubokela ng'ani."},{"book":"Yohane","chapter":"1","verse":"17","text":"Imulungu tsakatwing'a Ghamalaghitso kubitila Musa, lekeni uluso na ukweli pfakutsa kubitila Yesu Kiristu."},{"book":"Yohane","chapter":"1","verse":"18","text":"Kuduhu imunu wowose iyamwonile Imulungu. Ila Imwana yaliyeka, yeghalile ne Imulungu iyelungile na Aba, iyo iyatulongele mbuli tse Imulungu."},{"book":"Yohane","chapter":"1","verse":"19","text":"Auno iwo ukalangama wa Yohane, iwakulu wa Wayahudi wa Yerusalemu hawawatumile iwatambika wakulu na Walawi waghende kwa Yohane, kumghutsa yeye tsakakala nani."},{"book":"Yohane","chapter":"1","verse":"20","text":"Yohane tsakatoghola na ng'alemile bae kuwedika mwatsimwatsi, tsakalonga, “Nene sili Kiristu bae, iyokombola iwanu.”"},{"book":"Yohane","chapter":"1","verse":"21","text":"Wamghutsa, “Lelo ghweghwe uli nani? Pfii ghweghwe kwa Eliya?”"},{"book":"Yohane","chapter":"1","verse":"22","text":"Kuya wamghutsa, “Lelo ghweghwe uli nani? Ghweghwe mwenyegho ulongatse? Tulongele lelo, na twetwe tukawalongele yawatutumile tukughutse.”"},{"book":"Yohane","chapter":"1","verse":"23","text":"Yohane kawedika ka pfayalongile nabii Isaya,"},{"book":"Yohane","chapter":"1","verse":"24","text":"Kuya Mafarisayo wangi iwatumighwe"},{"book":"Yohane","chapter":"1","verse":"25","text":"wamghutsa Yohane, “Ka ghweghwe si Kiristu, wala Eliya, wala ayula Nabii, ule kwobatitsa?”"},{"book":"Yohane","chapter":"1","verse":"26","text":"Yohane kawedika, “Nene nobatitsa kwa ghamatsi, lekeni mghati mwenu kuna yumwe yang'amummanyile."},{"book":"Yohane","chapter":"1","verse":"27","text":"Ayo iyo yuyo iyakutsa kuchughu kwangu. Nene sibamighwa bae hata kudohola imitsabi ya imikwabatsa yake.”"},{"book":"Yohane","chapter":"1","verse":"28","text":"Agha ghose ghalawila Betaniya, kumwambu kwa ghumto Yoridani, Yohane kwang'ali yobatitsa."},{"book":"Yohane","chapter":"1","verse":"29","text":"Litsuwa lya keli Yohane kamwona Yesu komtsila, kalonga, “Mlole! Imwana Ing'olo we Imulungu iyosola nzambi tse isi yose!"},{"book":"Yohane","chapter":"1","verse":"30","text":"Ayuno iyo yuyo yanilongile mbuli tsake, haniwalongele pfino, ‘Imunu iyakutsa kuchughu kwangu mkulu kubita nene kwaapfila tsakabaha nene ng'ana nyelekighwe.’"},{"book":"Yohane","chapter":"1","verse":"31","text":"Nene imwenyegho tsasimmanyile bae, ila nitsa kubatitsa kwa ghamatsi, ili iwanu wa Isiraeli wammanye.”"},{"book":"Yohane","chapter":"1","verse":"32","text":"Kuya Yohane kalapfa ukalangama, “Nimwona Ghumuhe Mwenzeluka kohulumka kulawa kulanga ka injiwa, kakala mchanya mwake."},{"book":"Yohane","chapter":"1","verse":"33","text":"Nene tsasimmanyile bae, lekeni ayula iyanitumile kubatitsa kwa ghamatsi kanongela, ‘Imunu yutsomwona Ghumuhe Mwenzeluka komhulumkila na kukala mchanya mwake, ayo katsobatitsa kwa Ghumuhe Mwenzeluka.’ ”"},{"book":"Yohane","chapter":"1","verse":"34","text":"Kuya Yohane kalonga, “Nichona chinu acho, na nene nowalongela ghendo, ayuno iyo yuyo Imwana we Imulungu.”"},{"book":"Yohane","chapter":"1","verse":"35","text":"Litsuwa iliwinzile, Yohane tsakabahala keli ne iwanang'ina wake weli."},{"book":"Yohane","chapter":"1","verse":"36","text":"Hayamwonile Yesu koluta, kalonga, “Mlole! Imwana Ng'olo we Imulungu!”"},{"book":"Yohane","chapter":"1","verse":"37","text":"Iwanang'ina weli hawamuhulike Yohane kolonga apfi, wamuwinza Yesu."},{"book":"Yohane","chapter":"1","verse":"38","text":"Yesu kahunduka, kawona womuwinza, kawaghutsa, “Angu mbama choni?”"},{"book":"Yohane","chapter":"1","verse":"39","text":"Kawedika, “Mtse mwone.” Waghenda, wona hanu hang'ali yokala Yesu. Tsaikala ka saa kumi nemihe. Nawo wakala na Yesu nemihe yose ila."},{"book":"Yohane","chapter":"1","verse":"40","text":"Andereya, ndughu yake Simoni Petiri, kakala yumwe mna iwanu iwahulike achila chayalongile Yohane, na iwamuwinzile Yesu."},{"book":"Yohane","chapter":"1","verse":"41","text":"Bahala, Andereya kambama ndughu yake Simoni, kamlongela, “Tumwona Mkombotsi iyasaghulighwe ne Imulungu!” Ayo iyo Kiristu."},{"book":"Yohane","chapter":"1","verse":"42","text":"Kuya Andereya kamsola Simoni kamghala kwa Yesu."},{"book":"Yohane","chapter":"1","verse":"43","text":"L itsuwa liwinzile Yesu kalamla kughenda Galilaya. Kamwona Filipi, kamlongela, “Niwinze!”"},{"book":"Yohane","chapter":"1","verse":"44","text":"Filipi, tsakakala imunu wa isi ya Betisaida, isi yawang'ali wokala Andereya na Petiri."},{"book":"Yohane","chapter":"1","verse":"45","text":"Filipi kamwona Nasanaeli, kamlongela, “Tumwona imunu yula iyandikighwe mbuli tsake na Musa mne chitabu cha Ghamalaghitso, pfipfila manabii wandika mbuli tsake. Ayo iyo Yesu wa Natsareti, imwana wa Yosefu.”"},{"book":"Yohane","chapter":"1","verse":"46","text":"Nasanaeli kaghutsa, “Apfi yodahika ichinu chochose chinoghile chilawile Natsareti?”"},{"book":"Yohane","chapter":"1","verse":"47","text":"Yesu hamwonile Nasanaeli komtsila, kalonga, “Ayuno ka Muisiraeli ghendo, mghati mwake mduhu ughutsu.”"},{"book":"Yohane","chapter":"1","verse":"48","text":"Nasanaeli kamghutsa, “Angu unimanyiletse?”"},{"book":"Yohane","chapter":"1","verse":"49","text":"Kuya Nasanaeli kalonga, “Mlangulitsi, ghweghwe kwa Imwana we Imulungu! Ghweghwe kwa Imndewa wa Isiraeli!”"},{"book":"Yohane","chapter":"1","verse":"50","text":"Yesu kalonga, “Kwotoghola kwaapfila tsanikulongela nikwona kukala hasi he mkuyu? Kutsakwona makulu kubita agho.”"},{"book":"Yohane","chapter":"1","verse":"51","text":"Kuya kaghendelela kuwalongela, “Nolongesa ghendo, mtsakona lilanga lyopfughuka ne wamalaika we Imulungu wogheluka na kuhulumka mchanya mwe Imwana we Imunu.”"}]}