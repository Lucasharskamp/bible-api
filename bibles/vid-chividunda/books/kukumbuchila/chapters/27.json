{"data":[{"book":"Kukumbuchila","chapter":"27","verse":"1","text":"Lelo Musa yawele hamwe na wasekulu wa Isilaeli nakawalonjela wanhu hino, “Mibatilile malajizo geng'ha gondilinguwapa lehano."},{"book":"Kukumbuchila","chapter":"27","verse":"2","text":"Zuwa lila homloka lwanda lwa Yolodani na kwinjila kuli isi iwele Mkulu Nguluwi, Nguluwi wa hemwe, yawapele, mochimika maganga mang'hangala na kugasiliba."},{"book":"Kukumbuchila","chapter":"27","verse":"3","text":"Mchanya mwake mokwandika ulonzi weng'ha wa malajizo aga, homkwinjila kuli isi yila iwele na lufufu na iwele na mboto ndo iwele Mkulu Nguluwi, Nguluwi wa wasekulu wa hemwe, nayewelahile."},{"book":"Kukumbuchila","chapter":"27","verse":"4","text":"Homuwa kumwambu mwa lwanda lwa Yolodani, mochimika maganga mbaka kuchanya mwa chidunda cha Ebali, kota vyondilinguwalajiza lehano na kugasiliba."},{"book":"Kukumbuchila","chapter":"27","verse":"5","text":"Momzenjela Mkulu Nguluwi, Nguluwi wa hemwe, honhu ha kulavila nhambiko aho hawele na maganga hagahongoligwe."},{"book":"Kukumbuchila","chapter":"27","verse":"6","text":"Ena, honhu ha kulavila nhambiko honeche homumzenjela Mkulu Nguluwi, Nguluwi wa hemwe, hoganigwa hazenjigwe kwa maganga hagahongoligwe. Mchanya mwa honhu ha kulavila nhambiko momlavila Mkulu Nguluwi, Nguluwi wa hemwe nhambiko za kulakazwa."},{"book":"Kukumbuchila","chapter":"27","verse":"7","text":"Momlavila nhambiko za kikala goya na kulya baho na kusangalala hali Mkulu Nguluwi, Nguluwi wa hemwe."},{"book":"Kukumbuchila","chapter":"27","verse":"8","text":"Mokwandika kwa koneka mchanya mwa maganga ago ulonzi weng'ha wa malajizo aga.”"},{"book":"Kukumbuchila","chapter":"27","verse":"9","text":"Lelo Musa hamwe na watambika Walawi nawawalonjela wanhu weng'ha wa Isilaeli, “Mnyamalile mhulichize hemwe Waisilaeli. Lehano baha hemwe muwa wanhu wa Mkulu Nguluwi, Nguluwi wa hemwe."},{"book":"Kukumbuchila","chapter":"27","verse":"10","text":"Ahyo, momhulichiza Mkulu Nguluwi, Nguluwi wa hemwe kuno muwinza malajizo na mizilo ja heye jondilinguwalonjela lehano.”"},{"book":"Kukumbuchila","chapter":"27","verse":"11","text":"Zuwa alyo Musa nakawalajiza wanhu na kulonga,"},{"book":"Kukumbuchila","chapter":"27","verse":"12","text":"“Homuwa mlochile lwanda lwa Yolodani, nhanzi azi zokwima mchanya mwa chidunda cha Gelisimu kuwatambichiza wanhu, Simeoni na Lawi na Yuda na Isakali na Yusufu na Benjamini."},{"book":"Kukumbuchila","chapter":"27","verse":"13","text":"Na nhanzi azi zokwima mchanya mwa chidunda cha Ebali mhela upanjilo houlavigwa, Lubeni na Gadi na Asheli na Sebuluni na Dani na Nafutali."},{"book":"Kukumbuchila","chapter":"27","verse":"14","text":"Na hewo Walawi wowalonjela wanhu weng'ha wa Isilaeli kwa lizi ng'hulu."},{"book":"Kukumbuchila","chapter":"27","verse":"15","text":"“ ‘Yapanjilwe munhu yoneche yalingugongomanya jimalukolo ja kuhongola ama ja kuponda na kujimiza kwa uviso, chinhu chiwele chilumbigwe kwa moko ga uwanzi. Achi ndo izudizo kwa Mkulu Nguluwi, Nguluwi wa hemwe.’ Na wanhu weng'ha wokwidichila, ‘Ena!’"},{"book":"Kukumbuchila","chapter":"27","verse":"16","text":"“ ‘Yapanjilwe munhu yoneche yalingumbeza mhaza wa heye ama mayake.’ Na wanhu weng'ha wokwidichila, ‘Ena!’"},{"book":"Kukumbuchila","chapter":"27","verse":"17","text":"“ ‘Yapanjilwe munhu yoneche yalingusa ulajilo wa mbaka ja yowalingikalasa habehi.’ Na wanhu weng'ha wokwidichila, ‘Ena!’"},{"book":"Kukumbuchila","chapter":"27","verse":"18","text":"“ ‘Yapanjilwe munhu yoneche yalingumwajiliza yohambe yalole mnzila.’ Na wanhu weng'ha wokwidichila, ‘Ena!’"},{"book":"Kukumbuchila","chapter":"27","verse":"19","text":"“ ‘Yapanjilwe munhu yoneche yalingwajiliza hachi ya mjenzi ama mlekwa ama mdala yafililwe na mlume wa heye.’ Na wanhu weng'ha wokwidichila, ‘Ena!’"},{"book":"Kukumbuchila","chapter":"27","verse":"20","text":"“ ‘Yapanjilwe mlume yalinguwasa na mdala wa mhaza wa heye, mina nakambasa soni mhaza wa heye.’ Na wanhu weng'ha wokwidichila, ‘Ena!’"},{"book":"Kukumbuchila","chapter":"27","verse":"21","text":"“ ‘Yapanjilwe munhu yoneche yalinguwasa na igongolo lyoneche.’ Na wanhu weng'ha wokwidichila, ‘Ena!’"},{"book":"Kukumbuchila","chapter":"27","verse":"22","text":"“ ‘Yapanjilwe munhu yoneche yalinguwasa na lumbulye, hanji yawe mhinza wa mhaza wa heye ama mhinza wa mayake.’ Na wanhu weng'ha wokwidichila, ‘Ena!’"},{"book":"Kukumbuchila","chapter":"27","verse":"23","text":"“ ‘Yapanjilwe munhu yoneche yalinguwasa na mkweye.’ Na wanhu weng'ha wokwidichila, ‘Ena!’"},{"book":"Kukumbuchila","chapter":"27","verse":"24","text":"“ ‘Yapanjilwe munhu yoneche yalingukopola munhu kwa uviso.’ Na wanhu weng'ha wokwidichila, ‘Ena!’"},{"book":"Kukumbuchila","chapter":"27","verse":"25","text":"“ ‘Yapanjilwe munhu yoneche yalingubochela chinhu leka yamkopole munhu yalihela nongwa.’ Na wanhu weng'ha wokwidichila, ‘Ena!’"},{"book":"Kukumbuchila","chapter":"27","verse":"26","text":"“ ‘Yapanjilwe munhu yoneche yohambe yauhulichize ulonzi awu wa malajizo na kibatilila.’ Na wanhu weng'ha wokwidichila, ‘Ena!’"}]}