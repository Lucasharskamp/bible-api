{"data":[{"book":"Maliko","chapter":"15","verse":"1","text":"Kundaŵi pe, achakulu ŵambopesi ni achachekulu ni ŵakwiganya Malajisyo, pamo ni Nkungulu wose, ŵatemi, ŵajilene kunjausya Che Yesu ku che Pilato. Nipele ŵantaŵile, ni kunjausya ku che Pilato."},{"book":"Maliko","chapter":"15","verse":"2","text":"Che Pilato ŵammusisye Che Yesu, “Ana mmweji ndi mwenye jwa Ŵayahudi?”"},{"book":"Maliko","chapter":"15","verse":"3","text":"Achakulu ŵambopesi ŵaŵechetele Che Yesu maloŵe gamajinji."},{"book":"Maliko","chapter":"15","verse":"4","text":"Che Pilato ŵammusisye sooni Che Yesu, “Ana ngakwanga chachili chose? Mpilikane maloŵe gose gakummechetela ga.”"},{"book":"Maliko","chapter":"15","verse":"5","text":"Nambo Che Yesu nganajanga liloŵe, mpaka che Pilato ŵasimosile."},{"book":"Maliko","chapter":"15","verse":"6","text":"Pa katema ka chindimba cha Pasaka, che Pilato ŵasyoŵelele kwagopolela jwataŵikwe juŵansachile ŵandu."},{"book":"Maliko","chapter":"15","verse":"7","text":"Kwaliji ni jwataŵikwe jumo, liina lyakwe che Balaba, juŵaliji ataŵikwe pamo ni ŵandu ŵane ŵaŵatandisye utindiganyo ni kwaulaga ŵandu ŵane."},{"book":"Maliko","chapter":"15","verse":"8","text":"Mpingo wa ŵandu waichilile che Pilato, ŵatandite kwaŵenda ŵapanganyichisye mpela iŵatendaga."},{"book":"Maliko","chapter":"15","verse":"9","text":"Che Pilato ŵausisye, “Ana nkusaka nangopolele Mwenye jwa Ŵayahudi?”"},{"book":"Maliko","chapter":"15","verse":"10","text":"Che Pilato ŵatite yeleyo pakuŵa ŵaimanyilile kuti, achakulu ŵambopesi ŵannyichisye Che Yesu kukwao ligongo lya kwakolela wiu."},{"book":"Maliko","chapter":"15","verse":"11","text":"Nambo achakulu ŵambopesi ŵala, ŵachisisye ŵandu ŵaŵende che Pilato ŵagopolele che Balaba pamalo pa Che Yesu."},{"book":"Maliko","chapter":"15","verse":"12","text":"Che Pilato ŵausisye ŵandu sooni, “Sambano, nkusaka naapanganyichisye ichichi aju mundu junkuti Mwenye jwa Ŵayahudi?”"},{"book":"Maliko","chapter":"15","verse":"13","text":"Ŵanyanyisye sooni achitiji, “Mwaŵambe pa nsalaba!”"},{"book":"Maliko","chapter":"15","verse":"14","text":"Nambo che Pilato ŵausisye, “Atesile chakusakala chanti uli?”"},{"book":"Maliko","chapter":"15","verse":"15","text":"Che Pilato ŵasachile kwanonyelesya ŵandu, ŵagopolele che Balaba. Nipele ŵalamwile Che Yesu aputikwe mbokola ni kwapa ŵaŵambe pa nsalaba."},{"book":"Maliko","chapter":"15","verse":"16","text":"Ŵangondo ŵanjawisye Che Yesu pa nsana wa likome li che Pilato, jwankulu jwa chilambo. Ŵausimanisye mpingo wose wa ŵangondo."},{"book":"Maliko","chapter":"15","verse":"17","text":"Ŵambwasisye mwinjilo wa sambalau nti mwenye, ŵakolosisye chindu mpela singwa ja miiŵa, ŵambwasisye mu ntwe."},{"book":"Maliko","chapter":"15","verse":"18","text":"Nipele ŵatandite kunkomasya achitiji, “Kutusimana, Mwenye jwa Ŵayahudi!”"},{"book":"Maliko","chapter":"15","verse":"19","text":"Ŵamputile pa ntwe ni lubokola lwa nnasi, ŵansunile mata, ŵantindiŵalile ni kwakotamila."},{"book":"Maliko","chapter":"15","verse":"20","text":"Paŵamasile kwachembulusya, ŵammusile mwinjilo wa sambalau ni kwawasya iwalo yao. Nipele ŵantyosisye paasa ni kwaŵamba pa nsalaba."},{"book":"Maliko","chapter":"15","verse":"21","text":"Paŵaliji mwitala, ŵasimene ni mundu liina lyao che Simoni, jwa ku Kulene jwaŵaliji atati ŵa che Alekisanda ni che Lufo. Jweleju ŵatyochelaga kunsinda kwinjila mmusi. Ŵangondo ŵankanganichisye atwichile nsalaba uŵajigele Che Yesu ula."},{"book":"Maliko","chapter":"15","verse":"22","text":"Nipele ŵanjigele Che Yesu mpaka peuto papaŵilanjikwe Goligota, malumbo gakwe, “Peuto papakuloleka nti, Chikalakasa cha Ntwe.”"},{"book":"Maliko","chapter":"15","verse":"23","text":"Pelepo, ŵampele divai jewanganye ni ntela waukuŵilanjikwa manemane, nambo Che Yesu ŵakanile kung'wa."},{"book":"Maliko","chapter":"15","verse":"24","text":"Ŵammambile pa nsalaba ni ŵagaŵene iwalo yakwe kwa kuitendela gudugudu, pakuti alole ŵaani chapate chiwalo chi."},{"book":"Maliko","chapter":"15","verse":"25","text":"Jaliji saa tatu kundaŵi paŵammambile pa nsalaba."},{"book":"Maliko","chapter":"15","verse":"26","text":"Ni pachanya nsalaba, ŵaŵisile chindu chachilembekwe magambo ga, “MWENYE JWA ŴAYAHUDI.”"},{"book":"Maliko","chapter":"15","verse":"27","text":"Papopopepo ŵaŵambikwe pa misalaba ŵachiswamba ŵaŵili, jwine kundyo ku Che Yesu ni jwine kunchiji."},{"book":"Maliko","chapter":"15","verse":"28","text":"Yeleyi yamalichisye Malembelo ga Akunnungu gagakuti, “Jwaŵichikwe pamo ni ŵandu ŵangalumbana.”"},{"book":"Maliko","chapter":"15","verse":"29","text":"Ŵandu ŵaŵapitaga pelepo ŵapukunyaga mitwe jao ni kwatukana Che Yesu, alinkuti, “Ama! Mmwe ngati mwatiji chinchigumula Nyuumba ja Akunnungu, ni kujitaŵa kwa moŵa gatatu!"},{"book":"Maliko","chapter":"15","verse":"30","text":"Sambano, ntuluche pa nsalaba, ndikulupusye mwasyene!”"},{"book":"Maliko","chapter":"15","verse":"31","text":"Iyoyo peyo achakulu ŵambopesi ni ŵakwiganya Malajisyo wala ŵanchembulwisye achisalilanaga, “Ŵakulupwisye ŵandu ŵane, nambo ngakukombola kulikulupusya nsyene!"},{"book":"Maliko","chapter":"15","verse":"32","text":"Nneche twalole Kilisito, Mwenye jwa Isilaeli! Atuluche etu pa nsalaba po kuti tulole ni kwakulupilila.”"},{"book":"Maliko","chapter":"15","verse":"33","text":"Palyaiche lyuŵa pantwe, chilambo chose chaunichikwe ni chipi mpaka saa tisa ja muusi."},{"book":"Maliko","chapter":"15","verse":"34","text":"Saa tisa ja muusi Che Yesu ŵanyanyisye achitiji, “Eloi, Eloi, lama sabakitani?” Malumbo gakwe, “Akunnungu ŵangu, Akunnungu ŵangu, kwachichi munesile?”"},{"book":"Maliko","chapter":"15","verse":"35","text":"Aŵala ŵandu ŵane ŵaŵajimi pepala ŵala, paŵapilikene maloŵe go ŵatite, “Mpilikanile! Akwaŵilanga che Elia!”"},{"book":"Maliko","chapter":"15","verse":"36","text":"Jumo jwao ŵautwiche kukunyoya chindu mpela lidodoki mu divai jakuŵipa, ŵakoleche pa nnasi, ŵambichile Che Yesu pakang'wa, achitiji, “Nneche tulole iŵaga che Elia chaiche kukuntulusya pa nsalaba!”"},{"book":"Maliko","chapter":"15","verse":"37","text":"Nipele Che Yesu ŵanyanyisye ni ŵajasiche."},{"book":"Maliko","chapter":"15","verse":"38","text":"Katema kakoko, nguo ja lusasa ja mu Nyuumba ja Akunnungu japapwiche pambindikati, kutyochela penani mpaka paasi."},{"book":"Maliko","chapter":"15","verse":"39","text":"Jwankulu jwa ŵangondo juŵajimi mmbujo mwa nsalaba, paŵaweni Che Yesu ajasiche kwanti yeleyo, ŵatite, “Isyene mundu ju ŵaliji Mwana jwa Akunnungu!”"},{"book":"Maliko","chapter":"15","verse":"40","text":"Achakongwe ŵampepe ŵaliji nkulolechesya kwakutalichila. Mwa ŵanyawo, ŵapali che Maliamu jwa musi wa ku Magidala ni che Salome ni che Maliamu achikulu ŵao che Yakobo jwannandi ni che Yusufu."},{"book":"Maliko","chapter":"15","verse":"41","text":"Achakongwe ŵa ni aŵala ŵaŵaliji nkwakuya Che Yesu paŵaliji ku Galilaya ni kwatumichila. Iyoyo peyo ŵapali achakongwe ŵane pepala, ŵaŵaiche ku Yelusalemu pamo nawo."},{"book":"Maliko","chapter":"15","verse":"42","text":"Lyaiche ligulo lya lyuŵa lya kuliŵika chile, likanaŵe Lyuŵa lya Kupumulila."},{"book":"Maliko","chapter":"15","verse":"43","text":"Che Yusufu jwa musi wa ku Alimataya, juŵaliji jumo jwa achakulu ŵa Nkungulu ni jwakuchimbichikwa nnope ŵaiche. Jwelejo ŵaliji nkulolela kwika kwa Umwenye wa Akunnungu. Nipele che Yusufu ŵanjaulile che Pilato pangajogopa ni kwaŵenda ŵaape chiilu chi Che Yesu."},{"book":"Maliko","chapter":"15","verse":"44","text":"Che Pilato ŵasimosile kupilikana kuti Che Yesu ajasiche. Nipele, ŵammilasile jwankulu jwa ŵangondo, ŵambusisye iŵaga Che Yesu ŵajasiche."},{"book":"Maliko","chapter":"15","verse":"45","text":"Nipele, che Pilato paŵaimanyi kutyochela kwa jwankulu jwa ŵangondo jula, ŵannechele che Yusufu ajigale chiilu chi Che Yesu."},{"book":"Maliko","chapter":"15","verse":"46","text":"Che Yusufu ŵasumile saanda, ni ŵachitulwisye paasi chiilu chi Che Yesu ni kuchiŵilijila saanda jila. Ŵachiŵisile mwilembe lilyasepekwe pa lwala. Nipele ŵalipitikulile liganga lyalikulungwa pannango."},{"book":"Maliko","chapter":"15","verse":"47","text":"Che Maliamu jwa musi wa ku Magidala pamo ni che Maliamu achikulugwe che Yusufu ŵapaweni pelepo paŵachiŵisile chiilu chi Che Yesu."}]}