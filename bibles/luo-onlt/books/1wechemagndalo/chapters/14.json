{"data":[{"book":"1 Weche Mag Ndalo","chapter":"14","verse":"1","text":"Koro Hiram ruodh Turo nooro joote ir Daudi ka gitingʼo sirni mag yiend sida, kaachiel gi jogedo mag kite kod jopa bao mondo gigerne dala ruoth."},{"book":"1 Weche Mag Ndalo","chapter":"14","verse":"2","text":"Kendo Daudi nongʼeyo ni Jehova Nyasaye osegure kaka ruodh Israel kendo ni osetingʼ pinyruodhe malo nikech joge Israel."},{"book":"1 Weche Mag Ndalo","chapter":"14","verse":"3","text":"Daudi nomedo kendo mon mamoko Jerusalem kendo nonywolo yawuowi gi nyiri mangʼeny."},{"book":"1 Weche Mag Ndalo","chapter":"14","verse":"4","text":"Magi e nying nyithindo mane onywolo ka en Jerusalem: Shamua, Shobab, Nathan, Solomon,"},{"book":"1 Weche Mag Ndalo","chapter":"14","verse":"5","text":"Ibhar, Elishua, Elpelet,"},{"book":"1 Weche Mag Ndalo","chapter":"14","verse":"6","text":"Noga, Nefeg, Jafia,"},{"book":"1 Weche Mag Ndalo","chapter":"14","verse":"7","text":"Elishama, Beliada kod Elifelet."},{"book":"1 Weche Mag Ndalo","chapter":"14","verse":"8","text":"Kane jo-Filistia owinjo ni Daudi osewir bedo ruodh jo-Israel, negiwuok kar rombgi mondo gidware, to ka Daudi nowinjo wachno omiyo nowuok mondo orom kodgi."},{"book":"1 Weche Mag Ndalo","chapter":"14","verse":"9","text":"Koro jo-Filistia nosebiro ma gimonjo holo mar Refaim,"},{"book":"1 Weche Mag Ndalo","chapter":"14","verse":"10","text":"omiyo Daudi nopenjo Nyasaye niya, “Bende anyalo dhi mondo amonj jo-Filistia? Bende iniketgi e lweta?”"},{"book":"1 Weche Mag Ndalo","chapter":"14","verse":"11","text":"Omiyo Daudi gi joge nodhi nyaka Baal Perazim kendo noloyogi kanyo. Eka nowacho niya, “Mana kaka pi muomo, e kaka Jehova Nyasaye osemwomore ni wasika gi lweta.” Mano emomiyo kanyo nochak ni Baal Perazim."},{"book":"1 Weche Mag Ndalo","chapter":"14","verse":"12","text":"Jo-Filistia noweyo nyisechegi kanyo kendo Daudi nochiwo chik mondo wangʼ-gi gi mach."},{"book":"1 Weche Mag Ndalo","chapter":"14","verse":"13","text":"Jo-Filistia nochako omonjo joma odak e holo kanyo,"},{"book":"1 Weche Mag Ndalo","chapter":"14","verse":"14","text":"omiyo Daudi nopenjo Nyasaye kendo, to Nyasaye nodwoke niya, “Kik ichomgi tir, to lwor gi yo ka ngʼegi kendo imonjgi kama omanyore gi omburi."},{"book":"1 Weche Mag Ndalo","chapter":"14","verse":"15","text":"Kiwinjo ka wi omburi yiengni, iwuog mapiyo idhi e lweny nikech mano biro nyiso ni Nyasaye osetelo e nyimi mondo otiek jolweny mag jo-Filistia.”"},{"book":"1 Weche Mag Ndalo","chapter":"14","verse":"16","text":"Omiyo Daudi notimo kaka Nyasaye nochike kendo neginego jolweny mag jo-Filistia kochakore Gibeon nyaka Gezer."},{"book":"1 Weche Mag Ndalo","chapter":"14","verse":"17","text":"Humb Daudi nolandore e piny duto kendo Jehova Nyasaye nomiyo ogendini duto oluore."}]}