{"data":[{"book":"1 Bassekabaka","chapter":"5","verse":"1","text":"Awo Kiramu kabaka w’e Ttuulo bwe yawulira nga Sulemaani bamufuseeko amafuta okuba kabaka, ng’asikidde kitaawe Dawudi, n’atuma ababaka be eri Sulemaani, kubanga yali mukwano gwa Dawudi."},{"book":"1 Bassekabaka","chapter":"5","verse":"2","text":"Sulemaani n’atumira Kiramu ng’ayogera nti,"},{"book":"1 Bassekabaka","chapter":"5","verse":"3","text":"“Omanyi nti, Olw’entalo ennyingi ezeetooloola Dawudi kitange, teyasobola kuzimbira linnya lya Mukama Katonda we yeekaalu, okutuusa Mukama lwe yamala okuteeka abalabe be wansi w’ebigere bye."},{"book":"1 Bassekabaka","chapter":"5","verse":"4","text":"Naye kaakano Mukama Katonda wange awadde Isirayiri yonna emirembe ku njuyi zonna, era tewakyali mulabe wadde akabi ak’engeri yonna."},{"book":"1 Bassekabaka","chapter":"5","verse":"5","text":"Era, laba, nsuubira okuzimbira Erinnya lya Mukama Katonda wange yeekaalu, nga Mukama bwe yagamba Dawudi kitange, bwe yayogera nti, ‘Mutabani wo gwe nditeeka ku ntebe ey’obwakabaka mu kifo kyo, yalizimbira Erinnya lyange yeekaalu.’"},{"book":"1 Bassekabaka","chapter":"5","verse":"6","text":"“Noolwekyo lagira basajja bo bantemere emivule gya Lebanooni. Abaddu bange banaakoleranga wamu n’abaddu bo, era nakuweerezanga empeera yonna, gy’olinsaba olw’abaddu bo. Omanyi nga ku ffe tekuli n’omu alina magezi kutema miti okwenkana ab’e Sidoni.”"},{"book":"1 Bassekabaka","chapter":"5","verse":"7","text":"Awo Kiramu bwe yawulira obubaka bwa Sulemaani, n’asanyuka nnyo era n’ayogera nti, “Mukama yeebazibwe, kubanga awadde Dawudi omwana ow’amagezi okufuga eggwanga lino eddene.”"},{"book":"1 Bassekabaka","chapter":"5","verse":"8","text":"Awo Kiramu n’atumira Sulemaani ng’ayogera nti,"},{"book":"1 Bassekabaka","chapter":"5","verse":"9","text":"Basajja bange baligiggya mu Lebanooni ne bagiserengesa ku nnyanja, era ndigisengeka ng’ebitindiro okuyita ku nnyanja okugituusa mu kifo ky’olindaga. Nga gituuse eyo ndiragira ne bagisumulula, ne gikuweebwa. Kye njagala okolere ab’omu nnyumba yange, kwe kubawanga emmere.”"},{"book":"1 Bassekabaka","chapter":"5","verse":"10","text":"Awo Kiramu n’awa Sulemaani emiti gy’emivule n’emiti egy’emiberosi nga bwe yayagala,"},{"book":"1 Bassekabaka","chapter":"5","verse":"11","text":"ne Sulemaani n’amuwanga ebigero by’eŋŋaano kilo enkumi nnya mu bina eby’emmere ey’ennyumba ye, n’amafuta ag’omuzeeyituuni ebigero amakumi abiri, ze kilo nga bina mu ana buli mwaka. Kino Sulemaani yakikoleranga Kiramu buli mwaka."},{"book":"1 Bassekabaka","chapter":"5","verse":"12","text":"Mukama n’awa Sulemaani amagezi, nga bwe yamusuubiza. Ne waba emirembe wakati wa Kiramu ne Sulemaani, n’okulagaana ne balagaana endagaano bombi."},{"book":"1 Bassekabaka","chapter":"5","verse":"13","text":"Kabaka Sulemaani n’akuŋŋaanya abakozi mu Isirayiri yonna, ne bawera abasajja emitwalo esatu."},{"book":"1 Bassekabaka","chapter":"5","verse":"14","text":"N’abaweerezanga e Lebanooni mu mpalo; buli luwalo nga lumala omwezi gumu e Lebanooni n’emyezi ebiri ewaabwe, era Adoniraamu ye yabavunaanyizibwanga."},{"book":"1 Bassekabaka","chapter":"5","verse":"15","text":"Sulemaani yalina abantu emitwalo musanvu abaasitulanga emigugu, n’emitwalo munaana abaatemanga amayinja ku nsozi,"},{"book":"1 Bassekabaka","chapter":"5","verse":"16","text":"ate n’abaami be enkumi ssatu mu bisatu abaalabiriranga omulimu n’okulagirira abakozi."},{"book":"1 Bassekabaka","chapter":"5","verse":"17","text":"Kabaka n’alagira bateme amayinja amanene ddala nga bagaggya mu kirombe ky’amayinja ag’omuwendo, okuzimba emisingi gya yeekaalu n’amayinja amateme obulungi."},{"book":"1 Bassekabaka","chapter":"5","verse":"18","text":"Abaweesi ba Sulemaani n’aba Kiramu, wamu n’abasajja ba Gebali ne balongoosa n’okutegeka ne bategeka emiti n’amayinja eby’okuzimba yeekaalu."}]}