{"data":[{"book":"Namako","chapter":"5","verse":"1","text":"Yesu ni owiittucha awe nkayaaphiya ukhopelhelhe nttiya no Ugalilaya, ilhapo yo Ugerasi."},{"book":"Namako","chapter":"5","verse":"2","text":"Vavawo vaakhuruwa aya nkalhavani vawo, nkayankumaana ntu aakhuma umahiyeni. Yoyo aari ni mashoka o unanara,"},{"book":"Namako","chapter":"5","verse":"3","text":"iyaakha chonkhaye aari akhalhaka umahiyeni, woochelhiyaka ummara mena unttuka mittondoro,"},{"book":"Namako","chapter":"5","verse":"4","text":"wo mahuku onkhaye aari attukiyaka mittondoro mmietoni ni ipingu mmiononi mwoothe, nansho akwatulhachaka mittondoro ni ipingu chiyo. Aari ni machiri ahinooria uvariya ni ntu."},{"book":"Namako","chapter":"5","verse":"5","text":"Uhiyu ni uthana woothe aari eetakachaka mmahiyeni ni mmiakoni, akhuwelhachaka ni wiikhavakacha ni malhuku."},{"book":"Namako","chapter":"5","verse":"6","text":"Vaamwonne awe Yesu utayi awaaka, ahontimakelha, ni unkhoromelha,"},{"book":"Namako","chapter":"5","verse":"7","text":"akhuwelhaka, “Yesu, Mwaana a Nlhuku mulhupalhe! Urinani ni mii? Wo nchina na Nlhuku, kinoulhepelha ukihiye ukihitwarushe!”"},{"book":"Namako","chapter":"5","verse":"8","text":"Olhumacha chiicho ukhalhawaya Yesu ari eeraka, “Nshoka no unanara, unhiye ulha ntu ulha!”"},{"book":"Namako","chapter":"5","verse":"9","text":"Yesu nkankoha, “Nchina ninyu apani?” Ntu uyo nkaakhulha, “Nchina naka ‘Nlhoko’ hii niri enchi!”"},{"book":"Namako","chapter":"5","verse":"10","text":"Nkaathepaka ulhepelha ahoomolhelhiye vathe wo yeyo ilhapo iyo."},{"book":"Namako","chapter":"5","verse":"11","text":"Vavawo vakittu vaari vahuwiyaka ikulhuwe chinchi chilhihiyaka vamwaakoni."},{"book":"Namako","chapter":"5","verse":"12","text":"Paahi mashoka o unanara ayo nkayanlhepelha Yesu wiira “Nnirweeheke etu ukulhuweni, naakelheke.”"},{"book":"Namako","chapter":"5","verse":"13","text":"Yesu nkaarumelhelha, ni mashoka o unanara ayo nkayankhuma ntu ulhe arwaaka ukulhuweni. Ikulhuwe chiyo chaari chiphiyaka maelufu melhi. Nkachaattawa chikhuruwaka uhito mpaka munttiyani waatitiminre mmaashini."},{"book":"Namako","chapter":"5","verse":"14","text":"Attu yaahuwa ikulhuwe ayo, nkayaattawacha awanelhihaka mwaha uyo mmawani ni mmamatani mwoothe. Attu nkayaawa onecheshe ikhumelhenlhe,"},{"book":"Namako","chapter":"5","verse":"15","text":"vaaphilhe aya wa Yesu, nkayaamwona ntu o mashoka o unanara ulhe. Aari nakhanlhe ni Yesu, nawanre ikuwo ni irusho chawe mmuruni, onkhaye nkayoovacha."},{"book":"Namako","chapter":"5","verse":"16","text":"Attu yoonne nkayaahimiachera akhunanaya yoyo mwaha uyo wa ntu aari ni mashoka o unanara ni ikulhuwe chilhe."},{"book":"Namako","chapter":"5","verse":"17","text":"Nkayanlhepelha Yesu wiira athame yeyo ilhapo aya iyo."},{"book":"Namako","chapter":"5","verse":"18","text":"Yesu vaawelha awe nkalhavani, ntu anlhaminhe awe ikwerere yo mashoka o unanara ulhe ni uyo nkaalhepellha wiira, “Ni mii nkittukaneke.”"},{"book":"Namako","chapter":"5","verse":"19","text":"Nansho Yesu nkaankhotelha. Nkamwirelha, “Nhokolhieke uwani mwaahimiachereke amuchi inyu Athithi chinre aya wo uwonelhani ikiriri ni mitheko chiupangenlheni aya.”"},{"book":"Namako","chapter":"5","verse":"20","text":"Paahi etu ntu uyo nkaarwa Udekapoli, ahimiachaka chipangelhiye awe ni Yesu. Ni kila ntu eewa nkaashanga chinene."},{"book":"Namako","chapter":"5","verse":"21","text":"Yesu nkaalhapuwa ukhopelhelhe nttiya. Wowo attu enchi nkayaawa umwiiwelhelhani."},{"book":"Namako","chapter":"5","verse":"22","text":"Nkaawa ntu eehaniya Yairo, mmoka aya emelhelha inupa yo unlhapelha Nlhuku, awaaka ni ukhoroma vamietoni wa Yesu"},{"book":"Namako","chapter":"5","verse":"23","text":"anlhepelhaka wiira, “Mwaamwanaka nnati ri muukhwani. Chonte nngwe mwa mweeshere miono, alhame akhalhe nkumi!”"},{"book":"Namako","chapter":"5","verse":"24","text":"Yesu nkaarwa vamoka ni ayo wowo. Attu enchi nkayanttwara ananrukurenrie uno ni uno."},{"book":"Namako","chapter":"5","verse":"25","text":"Mmoka a attu anttwara yaari opani aawereia ireta yo ukhuma iphome, nchorochoro wo iyaakha khumi ni pilhi,"},{"book":"Namako","chapter":"5","verse":"26","text":"akhalhaka anavinre wa anamirete enchi. Wo mahuku menchi yaari muuhuvani, amalhihaka nhakhu waya wonkhaye mmireteni athepaka uhuva."},{"book":"Namako","chapter":"5","verse":"27","text":"Nkeewa mwaha wa Yesu, ni ayo nkayaawa apephenyaka vatulhi vawe,"},{"book":"Namako","chapter":"5","verse":"28","text":"echerelhaka munrimani wiira, “Kavarakaru tu ikuwo chawe, kinoolhama.”"},{"book":"Namako","chapter":"5","verse":"29","text":"Nkammara mwiinjiro wawe iphome nkayatondova vavawo vavawo, eechonaka wiira aholhama ikwerere aya iyo."},{"book":"Namako","chapter":"5","verse":"30","text":"Yeyo ikatema iyo Yesu nkaachuwelha wiira machiri ahonkhuma, ntu holhamihiya, nkaarukunuwa ni ukoha, “Mpani vanre mwiinjiro aka?”"},{"book":"Namako","chapter":"5","verse":"31","text":"Owiittucha awe nkayaamwaakulha, “Uno nnoonaka chinre aya wo uchara attu, nnokohani wiira mpani vanre mwiinjiro winyu?”"},{"book":"Namako","chapter":"5","verse":"32","text":"Nansho Yesu nkaathepa umwaavia wo miitho ntu avanre mwiinjiro wawe."},{"book":"Namako","chapter":"5","verse":"33","text":"Wo uchuwelha wiira ahochuwelhiya, opani ayo nkaawa wiichonihani, athukumelhaka, nkaakhoroma, ni uhimiacha ikekhia yonkhaye."},{"book":"Namako","chapter":"5","verse":"34","text":"Yesu nkaamwiirelha, “Mwaamwanaka, nrima ao uhoolhamiha. Urweeke wo mpuha, uhiwereiye tho yeyo ikwerere iyo.”"},{"book":"Namako","chapter":"5","verse":"35","text":"Yesu vaari awe arerihaka nenno nlhove nno, nkaawa karumiya aya Nayairo, yayo o weemelhelha inupa yo unlhapelha Nlhuku ayo ni uhimia wiira, “Mwalhi inyu uyo hokhwa. Vano veeshiyani etu uthepa waahuvihacha Owiittuchiha?”"},{"book":"Namako","chapter":"5","verse":"36","text":"Yesu khaalhonhe nenno nlhove nno, nkoolhumacha, eerelhaka o weemelhelha inupa yo unlhapelha Nlhuku ayo, “Pishakani nrima, nrumelhelheke. Mwalhi inyu nookhalha nkumi tho.”"},{"book":"Namako","chapter":"5","verse":"37","text":"Nkaachiichihacha attu unttwara, yaahikhalhe Napeturo ni Nayakhobo ni ahima aya Nayohana vekha."},{"book":"Namako","chapter":"5","verse":"38","text":"Nkayaaphiyacha uwani wa o weemelhelha inupa yo unlhapelha Nlhuku ayo, nkayaaphwanya ikutto yulhupalhe attu onlhachaka."},{"book":"Namako","chapter":"5","verse":"39","text":"Nkaakelha mpaani ni waakoha, “Mwaatti woonaka nnookhuwelha, nnonlhani? Mwalhi ulha khanakhwa, howiraka urupa!”"},{"book":"Namako","chapter":"5","verse":"40","text":"Attu nkayanthiacha, nkeerelha attu onkhaye akhume vathe, aahalhanaka manyanaangoro ni owiittucha awe araru, nkaarwa vaathalhalhiye awe mwalhi uyo."},{"book":"Namako","chapter":"5","verse":"41","text":"Nkanthesha ni umwiirelha, “Talitha khumi.” Ulhamulhiya waya, “Mwalhi nkonkwa.”"},{"book":"Namako","chapter":"5","verse":"42","text":"Mwalhi nkeemelha ni uchokholha weeta. Aari nnati o iyaakha khumi ni miilhi. Vaapangia aya chechiyo attu aahanlhe anoomiye uwanoni."},{"book":"Namako","chapter":"5","verse":"43","text":"Nansho Yesu nkaamuka wiira ahihimiache wa ntu, nkeerelha, “Mwalhi uyo avahiye yolhia.”"}]}