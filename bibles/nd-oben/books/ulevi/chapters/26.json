{"data":[{"book":"ULevi","chapter":"26","verse":"1","text":"“ ‘Lingazenzeli izithombe loba imifanekiso kumbe amatshe akhonzwayo, njalo lingafaki matshe elizweni lenu ukuba liwakhothamele. Mina nginguThixo uNkulunkulu wenu."},{"book":"ULevi","chapter":"26","verse":"2","text":"Gcinani amaSabatha ami, lihloniphe indlu yami engcwele. Mina nginguThixo."},{"book":"ULevi","chapter":"26","verse":"3","text":"Lingalalela izimiso zami, ligcine imilayo yami,"},{"book":"ULevi","chapter":"26","verse":"4","text":"ngizalehlisela izulu ngesikhathi salo, umhlabathi uthele amabele, lezihlahla zeganga zithele izithelo zazo."},{"book":"ULevi","chapter":"26","verse":"5","text":"Ukubhula kwenu kuzaqhubeka kuze kufike isikhathi sokuvunwa kwamavini, kuthi ukuvunwa kwamavini kuqhubeke kuze kufike isikhathi sokuhlanyela, njalo lizakudla konke ukudla elikufunayo lihlale ngokuvikeleka elizweni lenu."},{"book":"ULevi","chapter":"26","verse":"6","text":"Ngizaletha ukuthula elizweni lenu, kungekho muntu ozalethusa. Ngizasusa izinyamazana eziyingozi elizweni; inkemba ayiyikwedlula phakathi kwelizwe lenu."},{"book":"ULevi","chapter":"26","verse":"7","text":"Lizazixotsha izitha zenu, ziwe ngenkemba phambi kwenu."},{"book":"ULevi","chapter":"26","verse":"8","text":"Abahlanu benu bazaxotsha abalikhulu, kuthi abalikhulu benu baxotshe abayinkulungwane, njalo izitha zenu zizakuwa ngenkemba phambi kwenu."},{"book":"ULevi","chapter":"26","verse":"9","text":"Ngizakuba lomusa kini ngilinike inzalo lande; njalo ngizagcina isivumelwano sami lani."},{"book":"ULevi","chapter":"26","verse":"10","text":"Lizakudla okwesivuno sanyakenye lapho okuzamele lisisuse ukuze kube lendawo yesivuno esitsha."},{"book":"ULevi","chapter":"26","verse":"11","text":"Ngizabeka indawo yami yokuhlala phakathi kwenu, njalo kaliyikunginenga."},{"book":"ULevi","chapter":"26","verse":"12","text":"Ngizahamba phakathi kwenu, ngibe nguNkulunkulu wenu lina libe ngabantu bami."},{"book":"ULevi","chapter":"26","verse":"13","text":"Mina nginguThixo uNkulunkulu wenu owalikhupha elizweni laseGibhithe ukuze lingabi yizigqili zamaGibhithe futhi. Ngizaphule izikeyi zejogwe lenu njalo ngenza ukuba lenelise ukuhamba amakhanda enu ephakeme.’ ”"},{"book":"ULevi","chapter":"26","verse":"14","text":"“ ‘Kodwa nxa lingayikungilalela, lingayigcini lemilayo yonke le,"},{"book":"ULevi","chapter":"26","verse":"15","text":"njalo nxa lizakwala izimiso zami, linengwe yimithetho yami, lingenzi okwemilayo yami yonke, ngalokho lephule isivumelwano sami,"},{"book":"ULevi","chapter":"26","verse":"16","text":"ngizakwenza lokhu kini: Ngizalilethela ukwesaba okukhulu, izifo ezicikizayo, loqhuqho oluzafiphaza amehlo enu, lunciphise impilo yenu. Lizahlanyela inhlanyelo ingasizi ngalutho, ngoba izitha zenu zizayidla."},{"book":"ULevi","chapter":"26","verse":"17","text":"Ngizaliphendukela lehlulwe yizitha zenu, abalizondayo bazalibusa; lizabaleka lanxa kungekho olixotshayo."},{"book":"ULevi","chapter":"26","verse":"18","text":"Nxa emva kwakho konke lokhu lingayikungilalela, ngizalijezisa ngokuphindwe kasikhombisa ngenxa yezono zenu."},{"book":"ULevi","chapter":"26","verse":"19","text":"Ngizabudiliza ubuqholo bokuzazisa kwenu, ngenze umkhathi phezu kwenu ube njengensimbi, kuthi umhlabathi ngaphansi kwenu ube njengethusi."},{"book":"ULevi","chapter":"26","verse":"20","text":"Amandla enu azachithelwa ize, ngoba umhlabathi wenu awuyikulinika amabele, lezihlahla zelizwe aziyikuthela izithelo zazo."},{"book":"ULevi","chapter":"26","verse":"21","text":"Lingaqhubeka liyizitha kimi, lale ukungilalela, ngizalithumela inhlupheko zenu kasikhombisa njengokufanele izono zenu."},{"book":"ULevi","chapter":"26","verse":"22","text":"Ngizalithumela izilo zeganga, ezizalemuka abantwabenu, zibulale inkomo zenu, zilenze libe balutshwana, imigwaqo yenu ize isale ingaselamuntu."},{"book":"ULevi","chapter":"26","verse":"23","text":"Nxa phezu kwalezizinto lingemukeli iziqondiso zami, liqhubeke liyizitha kimi,"},{"book":"ULevi","chapter":"26","verse":"24","text":"mina ngokwami ngizakuba yisitha kini, ngilitshaye okuphindwe kasikhombisa ngenxa yezono zenu."},{"book":"ULevi","chapter":"26","verse":"25","text":"Njalo ngizaletha lenkemba phezu kwenu ukuba kuphindiselwe ukwephulwa kwesivumelwano. Lingahlehlela emadolobheni enu, ngizathumela isifo phakathi kwenu, linikelwe lezandleni zezitha."},{"book":"ULevi","chapter":"26","verse":"26","text":"Lapho sengimise ukulethwa kwezinkwa zenu, abesifazane abalitshumi bazapheka izinkwa zenu eziko elilodwa, babele izinkwa zenu ngobunzima bazo; lizakudla kodwa lingasuthi."},{"book":"ULevi","chapter":"26","verse":"27","text":"Nxa lingaqhubeka lingangilaleli, liqhubeka liyizitha kimi,"},{"book":"ULevi","chapter":"26","verse":"28","text":"lami ngolaka lwami ngizakuba yisitha kini, njalo mina ngokwami ngizalijezisa okuphindwe kasikhombisa ngenxa yezono zenu."},{"book":"ULevi","chapter":"26","verse":"29","text":"Lizakudla inyama yemizimba yamadodana enu, lidle lenyama yemizimba yamadodakazi enu."},{"book":"ULevi","chapter":"26","verse":"30","text":"Ngizabhidliza izindawo zenu eziphakemeyo, ngidilize lama-alithare enu empepha, besengibuthelela izidumbu zenu phezu kwezithombe zenu ezingaphiliyo, nginengeke ngani."},{"book":"ULevi","chapter":"26","verse":"31","text":"Ngizakwenza amadolobho enu abe ngamanxiwa, ngidilize izindlu zenu ezingcwele, njalo angiyikuthokoziswa yikunuka mnandi kwephunga leminikelo yenu."},{"book":"ULevi","chapter":"26","verse":"32","text":"Ilizwe ngizalitshabalalisa kuze kumangale izitha zenu ezihlala kulo."},{"book":"ULevi","chapter":"26","verse":"33","text":"Ngizalihlakazela phakathi kwezizwe, ngikhokhe inkemba yami, ngilixotshe. Ilizwe lenu lizatshabalaliswa, amadolobho enu abe ngamanxiwa."},{"book":"ULevi","chapter":"26","verse":"34","text":"Lapho-ke ilizwe lizathokoziswa ngamasabatha alo ngesikhathi sonke lichithekile, lina liselizweni lezitha zenu. Emva kwalokho, ilizwe lizaphumula lithokoze ngamasabatha alo."},{"book":"ULevi","chapter":"26","verse":"35","text":"Ngasosonke lesosikhathi ilizwe lichithekile lizakuba lokuphumula elingazange libe lakho ngamasabatha esikhathi lina lisahlala kulo."},{"book":"ULevi","chapter":"26","verse":"36","text":"Mayelana lalabo abasele bephila, ngizakwenza inhliziyo zabo zibe lokwesaba okukhulu bekhonale emazweni ezitha zabo baze babalekele lomsindo wehlamvu liphetshulwa ngumoya. Bazagijima angathi babalekela inkemba; bazakuwa lanxa kungekho muntu obaxotshayo."},{"book":"ULevi","chapter":"26","verse":"37","text":"Bazagwenxana angathi babalekela inkemba, lanxa kungekho muntu obaxotshayo. Ngakho aliyikuba lamandla okumelana lezitha zenu."},{"book":"ULevi","chapter":"26","verse":"38","text":"Lizabhubha phakathi kwezizwe, lidliwe yilizwe lezitha zenu."},{"book":"ULevi","chapter":"26","verse":"39","text":"Abenu labo abasalayo bazahlala behlulukelwe emazweni ezitha zabo ngenxa yezono zabo, njalo bazahlulukelwa ngenxa yezono zaboyise."},{"book":"ULevi","chapter":"26","verse":"40","text":"Kodwa bangavuma izono zabo lezono zaboyise, inkohliso abayenza kimi, lokumelana kwabo lami,"},{"book":"ULevi","chapter":"26","verse":"41","text":"okwenza lami ngaba yisitha kubo ngaze ngabasa elizweni lezitha zabo, kuthi lapho inhliziyo zabo ezingasokwanga sezithobekile, behlawulela lezono zabo futhi,"},{"book":"ULevi","chapter":"26","verse":"42","text":"ngizasikhumbula isivumelwano sami loJakhobe, lesivumelwano sami lo-Isaka, lesivumelwano sami lo-Abhrahama, besengilikhumbula ilizwe."},{"book":"ULevi","chapter":"26","verse":"43","text":"Ngoba ilizwe bazalitshiya lithokoze ngamasabatha alo lapho lichithekile, bengekho kulo. Bazahlawulela izono zabo ngoba imithetho yami bayala, benengeka ngezimiso zami."},{"book":"ULevi","chapter":"26","verse":"44","text":"Ikanti lanxa kunjalo, nxa sebeselizweni lezitha zabo angiyikubalahla loba nginengeke ngabo, besengibatshabalalisa ngephule lesivumelwano sami labo. Mina nginguThixo uNkulunkulu wabo."},{"book":"ULevi","chapter":"26","verse":"45","text":"Kodwa ngenxa yabo ngizasikhumbula isivumelwano sami labokhokho babo engabakhupha elizweni laseGibhithe, izizwe zikhangele ukuba ngibe nguNkulunkulu wabo. Mina nginguThixo.’ ”"},{"book":"ULevi","chapter":"26","verse":"46","text":"Lezi yizimiso, imithetho lemilayo eyabekwa nguThixo ngoMosi entabeni iSinayi phakathi kwakhe labako-Israyeli."}]}