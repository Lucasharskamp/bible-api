{"data":[{"book":"2 Timoteo","chapter":"3","verse":"1","text":"Ukumbuke kutsakuwa na maghayo mne ghamatsuwa gha utsighilo."},{"book":"2 Timoteo","chapter":"3","verse":"2","text":"Iwanu watsenoghela iwenyegho na watsonoghela tsisendi na watsetunya na watsakuwa na chidandali na watsokuwa na maligho, watsoleka kuwahulikitsa aba tsawo na mai tsawo, watsokuwa wahela mighede, watsokuwa ng'awahenzeluke bae,"},{"book":"2 Timoteo","chapter":"3","verse":"3","text":"iwalihela unoghelo na iwolema kwighongola na waghutsu na ing'awodaha kwilongotsa na wakali, ing'awonoghela ghanoghile,"},{"book":"2 Timoteo","chapter":"3","verse":"4","text":"iwohunduka weyawo na iwotenda bila kwipfikitsa na wane chepfu na iweghoda na iwenogheletsa iwenyegho kubita kumnogheletsa Imulungu."},{"book":"2 Timoteo","chapter":"3","verse":"5","text":"Kwa kunze wakoneka ka iwanu iwompfuka Imulungu, lekeni woilema ngupfu yake. Wibaghule ghendo ne iwanu awo."},{"book":"2 Timoteo","chapter":"3","verse":"6","text":"Wamwenga wawo woghenda mne tsing'anda tse iwanu aku wowabugha iwapinga wabotsi ili wawahulikitse, wapinga iwali ne imitsigho ye nzambi na iwaghoghighwe na soyoka nyingi,"},{"book":"2 Timoteo","chapter":"3","verse":"7","text":"ghamatsuwa ghose welangulitsa lekeni ng'awodaha bae kuumanya ukweli."},{"book":"2 Timoteo","chapter":"3","verse":"8","text":"Iwanu awo wolema ukweli ka Yane na Yamble"},{"book":"2 Timoteo","chapter":"3","verse":"9","text":"Lekeni ng'awatsodaha kughendelela ng'ani kwaapfila ubotsi wawo utsakoneka ghendo kwe iwanu wose, ka pfailawile kwa Yane na Yamble"},{"book":"2 Timoteo","chapter":"3","verse":"10","text":"Lekeni ghweghwe kughawinza ghamalangulitso ghangu na pfanikalagha na chanibamile mne ughima wangu na inoghola yangu na ukududumila kwangu na unoghelo wangu na ukubetetsa kwangu,"},{"book":"2 Timoteo","chapter":"3","verse":"11","text":"madununziko na maghayo. Koghamanya ighanilawile ako Antiyokiya, Ikoniya na Lisitira. Tsanidudumila madununziko makulu ng'ani, naye Imtwatsa kang'ombola mna agho ghose."},{"book":"2 Timoteo","chapter":"3","verse":"12","text":"Chila imunu iyobama kukala kwa kumpfuka Imulungu na kwa kumuwinza Kiristu Yesu, katsodununzighwa,"},{"book":"2 Timoteo","chapter":"3","verse":"13","text":"lekeni iwanu wehile na waghutsu, watsoghendelela kwiha ghendo, wobugha aku wenyegho wobughighwa."},{"book":"2 Timoteo","chapter":"3","verse":"14","text":"Lekeni ghweghwe ughendelele na achila chawilangulitse na kuchitoghola ghendo, kwaapfila kowamanya awala iwakulangulitse,"},{"book":"2 Timoteo","chapter":"3","verse":"15","text":"naghwe kulawa udodo wako tsakughamanya Ghamaandiko Mahenzeluka, ighodaha kukwing'a inzewele ili ukombolighwe kwa kumtoghola Kiristu Yesu."},{"book":"2 Timoteo","chapter":"3","verse":"16","text":"Ghamaandiko Mahenzeluka ghose Imulungu kaghahumulila Muhe wake, na ghanogha kulangulitsila ukweli na ukukanya na kulangusa matotso na kuwalongotsa iwanu wakale pfinoghile,"},{"book":"2 Timoteo","chapter":"3","verse":"17","text":"ili imunu we Imulungu atimilike, na adahe kutenda ghose ghanoghile."}]}