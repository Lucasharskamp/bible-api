{"data":[{"book":"Kiitisae","chapter":"21","verse":"1","text":"Isirayila xɛmɛe nu bara e yɛtɛ rakali Misipa, a falafe ra, «Mixi yo naxa a xa di ginɛ fi Bunyaminka nde ma.»"},{"book":"Kiitisae","chapter":"21","verse":"2","text":"Ɲama naxa siga Beteli, e naxa lu Ala ya i han nunmare. E naxa wa e xui itexi ra."},{"book":"Kiitisae","chapter":"21","verse":"3","text":"E nu fa a fala, «Isirayila Marigi Alatala bɔnsɔɛ nde baxi muxu ra munfe ra?»"},{"book":"Kiitisae","chapter":"21","verse":"4","text":"Na kuye iba, e naxa keli subaxɛ ma, e sɛrɛxɛbade yailan, e fa sɛrɛxɛ gan daaxi nun xanunteya sɛrɛxɛ ba Ala bɛ."},{"book":"Kiitisae","chapter":"21","verse":"5","text":"Isirayilakae naxa a maxɔrin, «Xabilɛ mundun mu na won ya ma to naxan mu faxi Alatala xa malanyi?» E nu bara e rakali mixi xili ma naxan mu fama Alatala xa malanyi Misipa. E nu bara a fala na kanyi xa faxa."},{"book":"Kiitisae","chapter":"21","verse":"6","text":"Isirayilakae naxa kinikini e ngaxakerenyi Bunyaminkae ma, e nu fa a fala, «To lɔxɔɛ bɔnsɔɛ keren bara ba Isirayila ra."},{"book":"Kiitisae","chapter":"21","verse":"7","text":"Won munse rabama e bɛ alako e xa ginɛe sɔtɔ, barima won tan bara won kali Alatala ra, won mu won ma di ginɛe fima e ma?»"},{"book":"Kiitisae","chapter":"21","verse":"8","text":"Na kui, e naxa a fala, «Xabilɛ nde na Isirayila bɔnsɔɛe ya ma naxan mu te Alatala yire Misipa?» E naxa a mato fa Yabɛsi Galadi mixi yo mu nu na e ya ma."},{"book":"Kiitisae","chapter":"21","verse":"9","text":"E to ɲama mato, e naxa a kolon Yabɛsi Galadi xabilɛ mu nu na e ya ma."},{"book":"Kiitisae","chapter":"21","verse":"10","text":"Ɲama naxa sɔɔri wulu fu nun firin xɛɛ Yabɛsi Galadi e xa mixi birin, ginɛe nun dimɛdie, faxa santidɛgɛma ra."},{"book":"Kiitisae","chapter":"21","verse":"11","text":"«Wo lan nɛ wo xa mɛnni xɛmɛ birin faxa. Wo man xa ginɛe faxa naxee mu findixi ginɛdimɛdi ra.»"},{"book":"Kiitisae","chapter":"21","verse":"12","text":"E naxa ginɛdimɛdi kɛmɛ naani li Yabɛsi Galadi, naxee mu xɛmɛ fe kolon. E naxa e xanin Silo Kanaan bɔxi ma."},{"book":"Kiitisae","chapter":"21","verse":"13","text":"Ɲama birin naxa xɛɛrae xɛɛ Bunyamin xa die xɔn ma naxee nu na Rimɔn geya mabiri. E naxa lanyi wɔyɛnyi masen e bɛ."},{"book":"Kiitisae","chapter":"21","verse":"14","text":"Na tɛmui Bunyaminkae naxa gbilen Isirayila bɔxi ma. Isirayilakae naxa Yabɛsi Galadi ginɛe so e yi ra, kɔnɔ e birin mu ginɛ sɔtɔ."},{"book":"Kiitisae","chapter":"21","verse":"15","text":"Ɲama naxa kinikini e ma, barima Alatala nu bara a ragiri nde xa ba Isirayila bɔnsɔɛe ra."},{"book":"Kiitisae","chapter":"21","verse":"16","text":"Forie naxa a fala, «Won munse rabama e bɛ alako naxee mu ginɛ sɔtɔ, e fan xa ginɛ ndee dɔxɔ? Bunyaminka ginɛ birin bara faxa."},{"book":"Kiitisae","chapter":"21","verse":"17","text":"A lanma e xa kɛ tongoe sɔtɔ, alako bɔnsɔɛ nde naxa ba Isirayila ya ma."},{"book":"Kiitisae","chapter":"21","verse":"18","text":"Kɔnɔ won mu nɔma won ma die sode e yi ra, barima won bara won nakali, ‹Mixi naxan a xa di ginɛ fima Bunyaminka nde ma, na kanyi xa danka.›»"},{"book":"Kiitisae","chapter":"21","verse":"19","text":"«Awa, won naxan nabama, na nan yi ki. Ɲɛ yo ɲɛ sali nde rabama Silo, Beteli kɔɔla ma, Beteli nun Sikemi kira fuge ra, Lebona yirefanyi ma.»"},{"book":"Kiitisae","chapter":"21","verse":"20","text":"E naxa a fala Bunyaminkae bɛ, «Wo siga, wo sa wo nɔxun wɛni bilie xɔɔra."},{"book":"Kiitisae","chapter":"21","verse":"21","text":"Silo ginɛe na mini fare boronde, wo xa mini wɛni bilie xɔɔra, wo xa Silo ginɛ ndee tongo wo yɛtɛ bɛ, wo man xa gbilen Bunyamin bɔxi ma."},{"book":"Kiitisae","chapter":"21","verse":"22","text":"Xa e baba, xa na mu a ra e taarae, fa wo kalamude muxu xɔn, muxu a falama nɛ e bɛ, ‹Wo xa diɲɛ e ma muxu xa fe ra, barima muxu mu ginɛ sɔtɔxi e xa sɔɔri birin bɛ. Wo tan xa mu wo xa die fixi e ma. Na kui wo mu na marakali kanaxi.›»"},{"book":"Kiitisae","chapter":"21","verse":"23","text":"Bunyamin xa die naxa na birin naba. E naxa ginɛ tongo e xa kɔnti ma ginɛe ya ma, naxee nu na fare boronfe. E naxa e xanin e xa bɔxi ma, e man naxa e xa taae ti, e sabati naa."},{"book":"Kiitisae","chapter":"21","verse":"24","text":"Isirayilakae fan naxa gbilen e xɔnyi, e bɔnsɔɛ nun xabilɛ nu na bɔxi naxan ma."},{"book":"Kiitisae","chapter":"21","verse":"25","text":"Na waxati mangɛ yo mu nu na Isirayila. Kankan nu a waxɔnfe nan nabama."}]}