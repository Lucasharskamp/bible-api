{"data":[{"book":"Zvakazarurwa","chapter":"13","verse":"1","text":"Uye shato yakamira pamahombekombe egungwa. Uye ndakaona chikara chichibuda mugungwa. Chakanga chine nyanga gumi nemisoro minomwe, nekorona gumi panyanga dzacho, uye pamusoro mumwe nomumwe paiva nezita rokumhura."},{"book":"Zvakazarurwa","chapter":"13","verse":"2","text":"Chikara chandakaona chakanga chakaita sembada, asi chakanga china makumbo akaita seebere uye muromo wakaita soweshumba. Shato yakapa chikara simba rayo nechigaro chayo choushe nesimba rayo guru."},{"book":"Zvakazarurwa","chapter":"13","verse":"3","text":"Mumwe wemisoro yechikara wakaita sowakuvadzwa kusvikira parufu, asi vanga raifanira kuchiuraya rakanga rapora. Nyika yose yakashamiswa uye ikatevera chikara."},{"book":"Zvakazarurwa","chapter":"13","verse":"4","text":"Vanhu vakanamata shato nokuti yakanga yapa simba kuchikara, uye vakanamatawo chikara vachiti, “Ndianiko akaita sechikara? Ndianiko angarwa nacho?”"},{"book":"Zvakazarurwa","chapter":"13","verse":"5","text":"Chikara chakapiwa muromo wokutaura mashoko okuzvikudza neokumhura nokushandisa simba racho kwemwedzi makumi mana nemiviri."},{"book":"Zvakazarurwa","chapter":"13","verse":"6","text":"Chakashamisa muromo wacho kuti chimhure Mwari, uye kuti chituke zita rake nenzvimbo yake yokugara, neyaavo vanogara kudenga."},{"book":"Zvakazarurwa","chapter":"13","verse":"7","text":"Chakapiwa simba kuti chirwe navatsvene uye kuti chivakunde. Uye chakapiwa simba pamusoro pamarudzi ose, navanhu vose, nendimi dzose uye nendudzi dzose."},{"book":"Zvakazarurwa","chapter":"13","verse":"8","text":"Vose vanogara panyika vachanamata chikara, vose vana mazita asina kunyorwa mubhuku roupenyu reGwayana rakabayiwa kubva pakusikwa kwenyika."},{"book":"Zvakazarurwa","chapter":"13","verse":"9","text":"Ane nzeve, ngaanzwe."},{"book":"Zvakazarurwa","chapter":"13","verse":"10","text":"Kana munhu achifanira kupinda muutapwa,"},{"book":"Zvakazarurwa","chapter":"13","verse":"11","text":"Ipapo ndakaona chimwe chikara, chichibva munyika. Chakanga chine nyanga mbiri segwayana, asi chaitaura seshato."},{"book":"Zvakazarurwa","chapter":"13","verse":"12","text":"Chakashandisa simba rose rechikara chokutanga pachinzvimbo chacho, uye chakaita kuti nyika navageremo vanamate chikara chokutanga, chiya chakanga chapora vanga racho raifanira kuchiuraya."},{"book":"Zvakazarurwa","chapter":"13","verse":"13","text":"Uye chakaita zviratidzo nezvishamiso zvikuru, kunyange kuita kuti moto uburuke kubva kudenga uchiuya panyika vanhu vachinyatsoona."},{"book":"Zvakazarurwa","chapter":"13","verse":"14","text":"Nokuda kwesimba rachakapiwa kuti chiite pachinzvimbo chechikara chokutanga, chakanyengera vanogara panyika. Chakavarayira kuti vamise chifananidzo chokuremekedza chikara chiya chakanga chakuvadzwa nomunondo asi chikararama."},{"book":"Zvakazarurwa","chapter":"13","verse":"15","text":"Chakapiwa simba rokupa upenyu kuchifananidzo chechikara chokutanga, kuti chigone kutaura uye chigoita kuti vose vanoramba kunamata chifananidzo vaurayiwe."},{"book":"Zvakazarurwa","chapter":"13","verse":"16","text":"Chakamanikidza munhu wose, muduku nomukuru, mupfumi nomurombo, akasununguka nomutapwa, kuti vapiwe mucherechedzo paruoko rwavo rworudyi kana pahuma yavo,"},{"book":"Zvakazarurwa","chapter":"13","verse":"17","text":"kuitira kuti kurege kuva nomunhu angagona kutenga kana kutengesa kunze kwokunge ano mucherechedzo, unova ndiwo zita rechikara kana chiverengo chezita racho."},{"book":"Zvakazarurwa","chapter":"13","verse":"18","text":"Izvi zvinoda uchenjeri. Kana pano munhu anoziva, ngaaverenge chiverengo chechikara, nokuti ndicho chiverengo chomunhu. Chiverengo chacho ndichochi: Mazana matanhatu namakumi matanhatu nenhanhatu."}]}