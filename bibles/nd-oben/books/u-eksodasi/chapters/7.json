{"data":[{"book":"U-Eksodasi","chapter":"7","verse":"1","text":"UThixo wasesithi kuMosi, “Khangela, sengikwenze wafana loNkulunkulu kuFaro, njalo umfowenu u-Aroni uzakuba ngumphrofethi wakho."},{"book":"U-Eksodasi","chapter":"7","verse":"2","text":"Uzakhuluma konke engizakulaya khona njalo umfowenu u-Aroni uzatshela uFaro ukuthi avumele abako-Israyeli ukuba basuke elizweni lakhe."},{"book":"U-Eksodasi","chapter":"7","verse":"3","text":"Kodwa ngizakwenza inhliziyo kaFaro ibe lukhuni, njalo lanxa ngizakwandisa izimangaliso zami elizweni laseGibhithe,"},{"book":"U-Eksodasi","chapter":"7","verse":"4","text":"kasoze alilalele. Sekunjalo ngizakwelula isandla sami phezu kweGibhithe, njalo ngezenzo zami zokwahlulela ezilamandla, ngizakwahlukanisa abantu."},{"book":"U-Eksodasi","chapter":"7","verse":"5","text":"Njalo abantu baseGibhithe bazakwazi ukuthi ngempela mina nginguThixo lapho sengiselula isandla sami phezu kweGibhithe, besengikhupha abako-Israyeli kulelolizwe.”"},{"book":"U-Eksodasi","chapter":"7","verse":"6","text":"UMosi lo-Aroni benza njengokulaywa kwabo nguThixo."},{"book":"U-Eksodasi","chapter":"7","verse":"7","text":"UMosi wayeleminyaka engamatshumi ayisificaminwembili ubudala, u-Aroni wayeleminyaka engamatshumi ayisificaminwembili lantathu ngesikhathi bekhuluma loFaro."},{"book":"U-Eksodasi","chapter":"7","verse":"8","text":"UThixo wathi kuMosi lo-Aroni,"},{"book":"U-Eksodasi","chapter":"7","verse":"9","text":"“Nxa uFaro angathi kini limenzele isimangaliso, wena uzakuthi ku-Aroni, ‘Thatha intonga yakho uyiphose phambi kukaFaro,’ izaphenduka ibe yinyoka.”"},{"book":"U-Eksodasi","chapter":"7","verse":"10","text":"Ngakho uMosi lo-Aroni baya kuFaro. Bafika benza njengokulaywa kwabo nguThixo. U-Aroni waphosa intonga yakhe phansi phambi kukaFaro lezikhulu zakhe, yaphenduka yaba yinyoka."},{"book":"U-Eksodasi","chapter":"7","verse":"11","text":"UFaro wasebiza izanuse lezinyanga zaseGibhithe. Lazo zenza izimanga ngendlela efanayo."},{"book":"U-Eksodasi","chapter":"7","verse":"12","text":"Bonke baphosela intonga zabo phansi zaphenduka zaba zinyoka. Kodwa inyoka ka-Aroni yaziginya zonke izinyoka."},{"book":"U-Eksodasi","chapter":"7","verse":"13","text":"Kodwa-ke, lanxa kwabanjalo, inhliziyo kaFaro yala ilokhu ilukhuni; njengoba uThixo wayetshilo."},{"book":"U-Eksodasi","chapter":"7","verse":"14","text":"UThixo wasesithi kuMosi, “Inhliziyo kaFaro ilukhuni; uyala ukuthi abantu bahambe."},{"book":"U-Eksodasi","chapter":"7","verse":"15","text":"Yana kuFaro ekuseni, ngesikhathi esehlela emfuleni. Ubokuma okhunjini lomfula uNayili, umhlangabeze uphethe intonga eyaphenduka yaba yinyoka."},{"book":"U-Eksodasi","chapter":"7","verse":"16","text":"Ubokuthi kuye, ‘uThixo, uNkulunkulu wamaHebheru ungithumile njalo kuwe ukuba ngizekutshela ukuthi: Vumela abantu bami ukuthi bahambe, ukuze bayengikhonza enkangala. Kodwa kuze kube khathesi kawukalaleli."},{"book":"U-Eksodasi","chapter":"7","verse":"17","text":"UThixo uthi, Ngalokhu uzakwazi ukuthi nginguThixo: Ngentonga esesandleni sami ngizatshaya amanzi kaNayili njalo azaphenduka abe ligazi."},{"book":"U-Eksodasi","chapter":"7","verse":"18","text":"Inhlanzi kuNayili zizakufa, amanzi omfula azanuka athi phu, ngakho abantu baseGibhithe abangeke babe besawanatha.’ ”"},{"book":"U-Eksodasi","chapter":"7","verse":"19","text":"UThixo wasesithi kuMosi, “Tshela u-Aroni uthi ‘thatha intonga yakho welulele isandla sakho phezu kwamanzi eGibhithe, lakuyo yonke imifula yakhona lemisele yamanzi, amaxhaphozi, lamachibi, wonke amanzi alapho azaphenduka abe ligazi.’ Igazi lizagcwala eGibhithe lasezinkonxeni zezigodo lasezitsheni zamatshe.”"},{"book":"U-Eksodasi","chapter":"7","verse":"20","text":"UMosi lo-Aroni benza njengokulaywa kwabo nguThixo. Waphakamisa intonga yakhe phambi kukaFaro lezikhulu zakhe watshaya amanzi kaNayili aphenduka aba ligazi."},{"book":"U-Eksodasi","chapter":"7","verse":"21","text":"Inhlanzi zikaNayili zafa. Umfula wanuka kubi okokuthi abaseGibhithe babengeke bawanathe amanzi akhona. Igazi laseligcwele indawo yonke."},{"book":"U-Eksodasi","chapter":"7","verse":"22","text":"Kodwa izanuse zaseGibhithe lazo ngemilingo yazo zenza izimanga ezifananayo. Ngalokho inhliziyo kaFaro yala ilokhu ilukhuni. Kabalalelanga oMosi lo-Aroni njengoba uThixo wayevele etshilo."},{"book":"U-Eksodasi","chapter":"7","verse":"23","text":"UFaro wabuyela esigodlweni sakhe engakunaki lokho."},{"book":"U-Eksodasi","chapter":"7","verse":"24","text":"Sekunjalo abaseGibhithe bemba imithombo okhunjini lomfula uNayili ukuba bathole amanzi okunatha, ngoba babengeke babe besawanatha awomfula."},{"book":"U-Eksodasi","chapter":"7","verse":"25","text":"Kwedlula insuku eziyisikhombisa ngemva kokuba uThixo enze amanzi kaNayili aba ligazi."}]}