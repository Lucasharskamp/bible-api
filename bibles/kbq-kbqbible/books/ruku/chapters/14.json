{"data":[{"book":"Ruku","chapter":"14","verse":"1","text":"Mago mani fruhu knazupa (Sabati) Jisasi'a Farisi kva ne'mofo nompi ne'za nenaku vuno umani'nege'za, nankna hugahie hu'za zamagra kete'za mani'naze."},{"book":"Ruku","chapter":"14","verse":"2","text":"Ana higeno avuga mago nera avufga zore krimo azeri haviza hu'nea ne' mani'ne."},{"book":"Ruku","chapter":"14","verse":"3","text":"Kasegere ugota hu'naza vahe ene, Farisi vahera Jisasi'a anage huno zmantahigene. Mani fruhu knazupa (Sabat) knare vahera zamazeri so'e hugahumpi osugahune?"},{"book":"Ruku","chapter":"14","verse":"4","text":"Hianagi zamagra ke osu manizageno, ana nera avufare azerino kri'a azeri so'e huteno huntegeno vu'ne."},{"book":"Ruku","chapter":"14","verse":"5","text":"Ana huteno anage huno zamasami'ne, Inamoka mofavrekamo'o bulimakao afukamo ti afi kerifi uraminenigenka, mani fruhu (Sabati) knazupa ame hunka ome avare anaga otegahano?"},{"book":"Ruku","chapter":"14","verse":"6","text":"Zamagra ana kemofo nona'a hugara osu'naze."},{"book":"Ruku","chapter":"14","verse":"7","text":"Jisasi'a kegeno ne'za nehogu ke hazage'za e'naza vahe'mo'za, ra zamagima eri trateke emanizageno, Jisasi'a anage huno fronka kea zamasami'ne."},{"book":"Ruku","chapter":"14","verse":"8","text":"Mago'a vahe'mo'ma, tamagri'ma ke hanigetma arave hu nezantema vanutma, ra agima ami tratera uomaniho. Na'ankure mago vahera tamagri'ma tamagatere'nesia vahera kea hu'nesigu'enene."},{"book":"Ruku","chapter":"14","verse":"9","text":"Hagi ana taregamota tanagi hu'nesimo eno, traka'a ama ne' amio huno hanigenka, kagazegu nehunka atrenka refarega umanigahane."},{"book":"Ruku","chapter":"14","verse":"10","text":"Tamagima hanigetma vanutma henka trate umani'nenkeno, tamagima higeta vu'nazamo'ma esuno'a, anage huno hugahie. Ronenimota, enagagateho hanigetma, maka trate'ma mani'naza vahe zmufina ra tmagia erigahaze."},{"book":"Ruku","chapter":"14","verse":"11","text":"Na'ankure maka vahe'mo'za zmavufga ra hanamokizmia, Anumzamo'a zamazeri fenka tregahie. Hianagi zamagra zmavufga anteramisamokizmia, Anumzamo'a zamazeri sga hugahie."},{"book":"Ruku","chapter":"14","verse":"12","text":"Anage nehuno, ne'za nehoguma ke hige'za e'naza kva nera asamino, ra ne'za kresnunka roneka'ane, kafu kaganahe'ine, vaheka'ane afufeno zimine vahe'ene zamagrike zamagi osuo. Ru ana vahe'mo'za kagri'enena ke hu'za nona hu'za kamisagenka mizanka'a erigahane."},{"book":"Ruku","chapter":"14","verse":"13","text":"Hu'neanagi ra nezama retroma nehanunka, zmunte omne vahe'ene, agia aza stinesia vahe'ene, aga havizahu vahe'ene, avusu hu'nesnia vahe kea huge'za eho."},{"book":"Ruku","chapter":"14","verse":"14","text":"E'inahu vahe'mo'za nona hu'za kamigara osu'nazankinka, kagra asomu erigahane. Na'ankure fatgo vahe'mo'za frinesafintima otisaza knazupa mizanka'a erigahane."},{"book":"Ruku","chapter":"14","verse":"15","text":"Mago'mo nezane trate zamaza tununte mani'nafinti ana kema hia nentahino, anage huno Jisasina asmi'ne. Maka vahe'mo'za Anumzamofo Kumapima bretima nesamo'za asomu erigahaze!"},{"book":"Ruku","chapter":"14","verse":"16","text":"Hianagi Jisasi'a ana kemofo nona'a anage huno asmi'ne, Mago ne'mo'a ra ne'za retro huteno hakarea vea ana nezante eho huno ke hu'ne. (Mat 22:1-10)"},{"book":"Ruku","chapter":"14","verse":"17","text":"Ne'zama nesaza kna egeno, kazokzo eri'za vahe'a hunteno, koma zamagi hu'noa vahete vunka eho hunka ome zamasamio. Na'ankure nezantamia hago retro huramante'ne hunka ome zmasamige'za eho."},{"book":"Ruku","chapter":"14","verse":"18","text":"Hianagi maka'mo'za hu'za tasunku hunanki, eri'zanti me'ne hu'naze. Ese'mo'a anage huno ana kazokzo eriza nera asmi'ne. Nagra mago mopa mizasenoa ome kegahuankina, nasunku huanki ovugahue."},{"book":"Ruku","chapter":"14","verse":"19","text":"Anante'mo'a anage hu'ne, 10ni'a hoza eri bulimakao miza sentenorega vu'na ome avame ante'na kegahuankina, nasunku huanki omegahue."},{"book":"Ruku","chapter":"14","verse":"20","text":"Anante'mo'a anage hu'ne, meni ara eri'noanki'na omegahue."},{"book":"Ruku","chapter":"14","verse":"21","text":"Ana kazokzo eriza ne'mo rukrehe huno kva'amofonte eno eme asmi'geno, kva nemo'a rimpa hegeno, ana kazokzo eri'za nera anage huno asmi'ne. Ame hunka ra kumamofo osi kampine ra kampine nevunka, afufenozmi omne'nesnia vahe'ene, zmagia zamaza stinesia vahe'ene, zamaga haviza hu'nesnaza vahe'ene, zamavu asu hu'nesnia vahe'ene zamavarenka amare eno huno hunte'ne."},{"book":"Ruku","chapter":"14","verse":"22","text":"Anante kazokzo eri'za ne'mo'a huno kva'nimoka, kema hunantanazana hago huanagi nompina mago'a kankamuna me'ne higeno,"},{"book":"Ruku","chapter":"14","verse":"23","text":"kva ne'mo'a anage huno kazokzo eri'za nera asmi'ne. Atiraminka ranra kampine nomofo kegina kante vunka tutu hunka ome zmasamige'za, e'za noni'afina emani aviteho."},{"book":"Ruku","chapter":"14","verse":"24","text":"Na'ankure Nagra anage hu'na negasamue, magore hu'za ko'ma zamagima hu'noa vahe'mo'za, nezani'afintira onetfa hugahaze."},{"book":"Ruku","chapter":"14","verse":"25","text":"Jisasina tusi'a vea krerfamo'za amage avaririza nevazageno, rukrehe huno amanage huno zamasmi'ne."},{"book":"Ruku","chapter":"14","verse":"26","text":"Mago'mo Nagrite enaku nehuno, nefane nererane a'amofone, mofavre'ane afuhe'ine, asarehe'ine, agra'agu'enema ha'ma reontesimo'a, Nagri disaipol omanigahie."},{"book":"Ruku","chapter":"14","verse":"27","text":"Iza'o agra'a keka zafa erigofino Nagri namage omesimo'a, Nagri disaipol omanigahie."},{"book":"Ruku","chapter":"14","verse":"28","text":"Iza'o tmagripintima zaza noma kinaku hanuno'a, kotazana manineno nama'a zagonu nona ki vagaregahue huno refako huno keteno nona kino."},{"book":"Ruku","chapter":"14","verse":"29","text":"Za'za no kinaku eri agafa huno tra'a tro hunteteno, kivaga oresigeno, kesnaza vahe'mo'za hunte'za agiza nere'za,"},{"book":"Ruku","chapter":"14","verse":"30","text":"ama ne'mo'a knare huno nona agafa hianagi, nona kivagaregara osie hu'za hugahaze."},{"book":"Ruku","chapter":"14","verse":"31","text":"Hagi mago kini ne'mo'ma, mago kini ne'ma ha'ma ome huntenakura, esera mani'neno antahino nagrira 10 tauseni'a sondia vaheni'a maninazankita 20 tauseni'a sondia vahe'mo'zama ha'ma eme hurantesaza vahera zmageteregahumpi, zmagete oregahune huno refko huno nege."},{"book":"Ruku","chapter":"14","verse":"32","text":"Ha'ma agateregama osnuno'a, ha' vahe'amoma afete ne-esigeno, agra mago'a vahe huzmantenke'za vu'za agri agi eriza magoaza ome huhampri nezmante'za ha'ma osu'za zamarimpa fru hu'za manisagu ome asmigahaze."},{"book":"Ruku","chapter":"14","verse":"33","text":"Ana hu'negu mago'mo'e huno, mikozama'amofo amagena huomisimo'a, Nagri disaipol omanigahie."},{"book":"Ruku","chapter":"14","verse":"34","text":"Hagemo'a knare hu'neanagi, haga'ama omnena, ete inankna huno haga'a erigahie?"},{"book":"Ruku","chapter":"14","verse":"35","text":"E'i haviza hu'neno mopamofonena masevena amigara osu'neankino, atresigeno amnezankna hugahie. Iza'o agesa me'nenigeno nentahisimo'a, atregeno agesa antahise hino."}]}