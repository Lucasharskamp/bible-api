{"data":[{"book":"Vagalatiya","chapter":"4","verse":"1","text":"Topi, ngudeta naha, muhala mbala paghava akali mwana, akwifwana na mvanda hata leki findu fyosi fyaki."},{"book":"Vagalatiya","chapter":"4","verse":"2","text":"Chipindi achi akuva pasi ya valeli vaki vakumlolela mbaka chipindi chila chivikiwili na tati waki pachifika."},{"book":"Vagalatiya","chapter":"4","verse":"3","text":"Wuwula wula na yufwi patuveyi tukali vana twaveli vavanda va wovi sitavala mlima."},{"book":"Vagalatiya","chapter":"4","verse":"4","text":"Lakini chipindi chila nakaka pachifikili, Chapanga kamulayisha mwana waki aleliwili na mdadala na mweni alongushiwili na Malawu,"},{"book":"Vagalatiya","chapter":"4","verse":"5","text":"aweshi kuvagombola vala yivalongushiwa na Malawu ili yufwi tugoliwi vana va Chapanga."},{"book":"Vagalatiya","chapter":"4","verse":"6","text":"Kwanongwa yumwi muva vana vaki, Chapanga kamulayisha Mfuki wa mwanawaki mundima shenu, akulila “Aba,” Mana yaki, “Tati.”"},{"book":"Vagalatiya","chapter":"4","verse":"7","text":"Ponopawu yuwi kuva mvanda kandi ha, ila kuva mwana. Kwanongwa yuwi ndi mwana dawuhali, fyosi Chapanga fyamvikilili mwana waki."},{"book":"Vagalatiya","chapter":"4","verse":"8","text":"Dahili mwamumanyili ng'odu Chapanga mwavelili vavanda va vala yivavelili vamulungu."},{"book":"Vagalatiya","chapter":"4","verse":"9","text":"Lakini ponopa, kwanongwa mumumanya Chapanga awu tudeti mukumanyika na Chapanga, mukuwesha wuli kuwuya kwa sila wovi sivelili gaju na sosuvafu hata kudayila kuva vavanda vawu kandi?"},{"book":"Vagalatiya","chapter":"4","verse":"10","text":"Mukali mukakombikesha na kutundamila lijuva, myesi, fipindi na myaka!"},{"book":"Vagalatiya","chapter":"4","verse":"11","text":"Nguyipwelesha kucha chichuku chigolili kwa yumwi chaveli cha hela chindu!"},{"book":"Vagalatiya","chapter":"4","verse":"12","text":"Valongu vangu nguvaluva muvi kucha nenga, kwanongwa nenga naveli kucha yumwi. Mugolela chindu cha wafu ha."},{"book":"Vagalatiya","chapter":"4","verse":"13","text":"Ngimu yimumanyili pakwandi kwanongwa ya utami wangu nandivalandulilili Chilongu cha Nyanyi."},{"book":"Vagalatiya","chapter":"4","verse":"14","text":"Hata naha chipindi chila mubedala ng'odu wala kunema kwanongwa ya utami wangu wuvagola mughayaniki, lakini munyanga kucha makungu wa Chapanga kucha aveli Yesu Kilistu mweni."},{"book":"Vagalatiya","chapter":"4","verse":"15","text":"Mwasekilili, ponopa chifumbuka liki? Nguyilapa kucha chipindi chila mungaweshili hata kutupula mesu venu na kunyimba nenga."},{"book":"Vagalatiya","chapter":"4","verse":"16","text":"Wuli, ponopa ndiva chimdwama wa yumwi kwanongwa ya kuvawombela unakaka?"},{"book":"Vagalatiya","chapter":"4","verse":"17","text":"Ava vandu vengi vakuvakimbanikila yumwi, lakini chivadayila veni chinofu ha. Vakudayila yumwi na nenga tulekani ili ndima shenu sivakimbanikili veni."},{"book":"Vagalatiya","chapter":"4","verse":"18","text":"Nakaka yiva nyanyi mumajuva vosi kuvakimbanikila kwa ndima vandu vamonga mufindu fya usangi, nenga pameli pamu na yumwi hela ha."},{"book":"Vagalatiya","chapter":"4","verse":"19","text":"Vana vangu, ngimu mdadala paghava na lihingili chipindi palela na nenga ndina lihingili kwanongwa ya yumwi mbaka Kilistu pawumbiwa mugati yenu."},{"book":"Vagalatiya","chapter":"4","verse":"20","text":"Leki padayila ndivi pamu na yumwi, ningawombili kwa chiganu chimanyikili! Ndina chipwembu nesu na yumwi!"},{"book":"Vagalatiya","chapter":"4","verse":"21","text":"Mung'ombeli yumwi yimudayila kutavaliwa na Malawu, wuli, mukupikana ng'odu wuvawomba Malawu va Chapanga vamupili Musa?"},{"book":"Vagalatiya","chapter":"4","verse":"22","text":"Yiyandikiwa muchitabu cha Malawu kucha Ibulahimu aveli na vana vavili, Yumu kwa mdala mvanda na yumu kwa mdala yangajila kuva mvanda."},{"book":"Vagalatiya","chapter":"4","verse":"23","text":"Mwana yula wa mvanda kaleliwa ngimu ya chishovi hela, lakini yula yangajila kuva mvanda kaleliwa mujangi ya Chapanga."},{"book":"Vagalatiya","chapter":"4","verse":"24","text":"Milandu ayi yiva chilangushilu, kwanongwa vamawu ava vavili vakulangusha malaghanu mavili. Hagali vala vana vaki yivawonikilili kuuvanda akulangusha finganu yivagolikili kuchidunda cha Sinayi."},{"book":"Vagalatiya","chapter":"4","verse":"25","text":"Hagali akuva kucha chidunda Sinai chiveli Alabia akwifwana na Yelusalemu ya ponopa, yiveli kuuvanda pamu na vana vaki."},{"book":"Vagalatiya","chapter":"4","verse":"26","text":"Lakini Yelusalemu ya kumbindi kwa Chapanga ndi mbwani yiveli pekesu, yeni ndi mawu wetu."},{"book":"Vagalatiya","chapter":"4","verse":"27","text":"Nongwa Mumayandiku vang'alili yiyandikiwa,"},{"book":"Vagalatiya","chapter":"4","verse":"28","text":"Ponopawu, valongu vangu, yumwi ndi vana va jangi ya Chapanga kucha wavelili Isaka."},{"book":"Vagalatiya","chapter":"4","verse":"29","text":"Lakini kucha majuva vala yula mwana yaleliwili kwa deha ya chiwundu vamuteshili mwana yawonikili kwa liwovi lya Mfuki wa Chapanga nahawu ndi wuyivelili ponopa."},{"book":"Vagalatiya","chapter":"4","verse":"30","text":"Lakini mayandiku vang'alili vakuwomba wuliwuli? Vakuwomba, “Mvingi mawu mvanda pamu na mwana waki, nongwa mwana wa mvanda akuhala mbala ha pamu na mwana wa yula yangajila kuva mvanda.”"},{"book":"Vagalatiya","chapter":"4","verse":"31","text":"Ponopa topi valongu, yufwi tuva vana va mvanda ha, yufwi va mawu yangajila mvanda."}]}