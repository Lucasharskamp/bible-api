{"data":[{"book":"यूहन्ना","chapter":"2","verse":"1","text":"फिरी दो दिन बाद गलील प्रदेशे दे काना शेहर च कुसकी दा बियाह था, कने यीशुऐ दी माता भी ओथु थी।"},{"book":"यूहन्ना","chapter":"2","verse":"2","text":"यीशु कने उदे चेले भी उसी बियाह च सदया थे।"},{"book":"यूहन्ना","chapter":"2","verse":"3","text":"जालू दाखरस घटी गिया, तां यीशुऐ दिया माता उसला बोलया, “की इना बाल दाखरस नी रिया।”"},{"book":"यूहन्ना","chapter":"2","verse":"4","text":"यीशुऐ उसला बोलया, “माता जी तुसां मिंजो कजो दस्सा दे? अजे मेरा टेम नी आया है की लोक मिंजो मसीह से रुपे च पछेणन।”"},{"book":"यूहन्ना","chapter":"2","verse":"5","text":"पर उदिया माता सेवकां ने बोलया, “जड़ा कुछ सै तुहांजो बोलगा, सेई करनयो।”"},{"book":"यूहन्ना","chapter":"2","verse":"6","text":"ओथु यहूदियां दे अपणे धार्मिक रिबाजां दे अनुसार हथ धोणे दा रिबाज था। उना हथ धोणे तांई पथरे दे छे घड़े रखयो थे। जिना च लगभग सौ-सवा-सौ लिटर पांणी ओंदा था।"},{"book":"यूहन्ना","chapter":"2","verse":"7","text":"यीशुऐ उना ने बोलया, “घड़यां च पांणी भरी दिया।” उना घड़यां जो उपरे दीकर भरी दिता।"},{"book":"यूहन्ना","chapter":"2","verse":"8","text":"तालू यीशुऐ उना जो बोलया, “हूंण पाणी निकाली करी धामा दे प्रधाने बाल लेई जा।” सेबकां तियां ही कितया जियां उना जो करणे तांई बोलया।"},{"book":"यूहन्ना","chapter":"2","verse":"9","text":"जालू धामा दे प्रधाने सै पांणी चखया, तां सै दाखरस बणी गिया था कने उसयो नी पता था की सै कुथु ला आया है; पर जिना सेवकां पांणी कडया था सै जाणदे थे, तां धामा दे प्रधाने लाड़े जो सदीकरी, उसयो बोलया।"},{"book":"यूहन्ना","chapter":"2","verse":"10","text":"हर इक माणु पेहले सबना ला खरा दाखरस दिन्दा है, कने जालू लोक उसयो पी करी रजी जांदे न, तालू घटिया बाला धाखरस दिन्दा है; पर तू सबना ला बदिया दाखरस हले दीकर रखया है।"},{"book":"यूहन्ना","chapter":"2","verse":"11","text":"यीशुऐ गलील प्रदेशे दे काना शेहर च अपणा ऐ पेहला चमत्कार दसी करी अपणी महिमा दसी कने उदे चेलयां उस पर भरोसा किता की सै ही मसीह है।"},{"book":"यूहन्ना","chapter":"2","verse":"12","text":"इदे बाद सै कने उदी माता, उदे भाई, उदे चेले, कफरनहूम शेहर जो गे कने ओथु थोड़े दिन रे।"},{"book":"यूहन्ना","chapter":"2","verse":"13","text":"यहूदियां दा फसह दा त्योहारे नेड़े था, कने यीशु यरूशलेम शेहर जो गिया।"},{"book":"यूहन्ना","chapter":"2","verse":"14","text":"कने उनी मंदरे च दांद, कने भेडां, कने कबुतरां जो बेचणे बालयां जो बैठया दिखया।"},{"book":"यूहन्ना","chapter":"2","verse":"15","text":"तालू उनी रसियां जो कोड़ा बणाई करी, सारियां भेडां कने दांदा जो मंदरे ला कडी दिता, कने साहुकारां दे पेसे खलारी दिते, कने पिढ़ां जो पुठा सुटी दिता,"},{"book":"यूहन्ना","chapter":"2","verse":"16","text":"कने कबुतरां बेचणे बालयां ने बोलया, “इना जो ऐथू ला लेई जा। मेरे पिता दे घरे जो व्यापारे दा घर मत बणा।”"},{"book":"यूहन्ना","chapter":"2","verse":"17","text":"तां उदे चेलयां जो याद आया की पबित्र शास्त्र च लिखया है, “तेरे घरे दा जनून मेरे अंदर अग्गी सांई बलदा है।”2:17 (भज. 69:9)"},{"book":"यूहन्ना","chapter":"2","verse":"18","text":"इस पर यहूदी अगुवां उसला बोलया, “तू सांझो क्या चमत्कार दसी सकदा है की जिसने साबित हो की तिजो परमेश्वरे दिया तरफा ला हक है।”"},{"book":"यूहन्ना","chapter":"2","verse":"19","text":"यीशुऐ उना जो जबाब दिता, “इसी मंदरे जो तोड़ी दीया, कने मैं इसयो उना रोजां च दोबारा बणाई दिंगा।”"},{"book":"यूहन्ना","chapter":"2","verse":"20","text":"यहूदी अगुवां बोलया, “इस मंदरे जो बणाणे जो छयाली साल लगयो न, कने तू क्या इसयो उना रोजां च बणाई दिंगा?”"},{"book":"यूहन्ना","chapter":"2","verse":"21","text":"पर यीशु जिस मंदरे दे बारे च बोला था, सै उदा शरीर था।"},{"book":"यूहन्ना","chapter":"2","verse":"22","text":"जालू यीशु मरी करी जिंदा होया था, तालू उदे चेलयां जो याद आया था की उनी ऐ बोलया था; कने पबित्र शास्त्र कने सै बचन जड़ा यीशुऐ बोलया था, उस पर भरोसा किता।"},{"book":"यूहन्ना","chapter":"2","verse":"23","text":"जालू यीशु यरूशलेम शेहर च फसह दे त्योहारे च था, तां मतयां उना चमत्कारां जो जड़े सै दसदा था दिखीकरी उस पर भरोसा किता।"},{"book":"यूहन्ना","chapter":"2","verse":"24","text":"पर यीशुऐ भरोसा नी किता की उना उस पर भरोसा कितया है,"},{"book":"यूहन्ना","chapter":"2","verse":"25","text":"कने उसयो कुसदी भी जरूरत नी थी जड़ा उसयो लोकां दे बारे च दस्से क्योंकि सै जाणदा था की उना दे दिलां च कने उना दे क्या इरादे न?"}]}