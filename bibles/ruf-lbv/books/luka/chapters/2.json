{"data":[{"book":"Luka","chapter":"2","verse":"1","text":"Ghamatsuwa ghala Agusto, Imndewa wa Roma, tsakalaghitsa iwanu wose wa undewa wa Roma wapetighwe."},{"book":"Luka","chapter":"2","verse":"2","text":"Aluno lwa mwanduso kwe iwanu kupetighwa, Kurenio hawile mkulu we isi ya Siriya."},{"book":"Luka","chapter":"2","verse":"3","text":"Kuya, chila imunu kaghenda kune ghumji ghwake kwandikighwa taghwa lyake."},{"book":"Luka","chapter":"2","verse":"4","text":"Yosefu kalawa ghumji ghwa Natsareti ighuli mna isi ya Galilaya, kaghenda ghumji ghwa Betilehemu ighuli mna isi ya Yudeya, hanu helekighwe mndewa Daudi. Yosefu kaghenda ako kwaapfila kalawila mne lukolo lwa Daudi."},{"book":"Luka","chapter":"2","verse":"5","text":"Kaghenda na Mariya kupetighwa, ipinga yamlapfile tsengele, yakalile ne inda."},{"book":"Luka","chapter":"2","verse":"6","text":"Hawang'ali wa Betilehemu, litsuwa lyake lya ukweleka lipfika,"},{"book":"Luka","chapter":"2","verse":"7","text":"keleka imwanaghe chaudele, kampfatsa pfibwende. Kuya kamuwasitsa mne ichibumbulika hanu hawajilagha iwanyama, kwaapfila ng'awapatile bae hanu ho kukala mne ing'anda ya iwahenza."},{"book":"Luka","chapter":"2","verse":"8","text":"Mna isi iila tsakukala na wadimi iwang'ali wokalitsa imipfugho yawo nechilo."},{"book":"Luka","chapter":"2","verse":"9","text":"Imalaika we Imtwatsa kawalawila, ne utunitso we Imtwatsa uwamwemwesela, nawo wapfuka ghendo."},{"book":"Luka","chapter":"2","verse":"10","text":"Lekeni malaika ayo kawalongela, “Mleke ukupfuka! Niwaghalila imbuli inoghile, iitsowadeng'eletsa iwanu wose."},{"book":"Luka","chapter":"2","verse":"11","text":"Leloli kune ghumji ghwa Daudi kelekighwa Mkombotsi wenu; yeye iyo Kiristu,"},{"book":"Luka","chapter":"2","verse":"12","text":"Achino chitsakuwa chitango kuna mwemwe. Mtsomwona imwana mdodo, wampfatsa ipfibwende, wamuwatsisa hanu ho kujila iwanyama.”"},{"book":"Luka","chapter":"2","verse":"13","text":"Bahala, kingili kulu lye iwamalaika litingana ne malaika ayo, wamtunya Imulungu, walonga,"},{"book":"Luka","chapter":"2","verse":"14","text":"“Utunitso kwe Imulungu yali uchanya ng'ani kulanga,"},{"book":"Luka","chapter":"2","verse":"15","text":"Iwamalaika awo hawoyile kulanga, wadimi welongela, “Tukeni Betilehemu tukalole acho ichilawile, chatulongele Imtwatsa.”"},{"book":"Luka","chapter":"2","verse":"16","text":"Apfo watsuma, wawapfika Mariya na Yosefu, na ayula imwana mdodo kawasitsighwa hanu ho ukujila iwanyama."},{"book":"Luka","chapter":"2","verse":"17","text":"Wadimi awo hawamwonile imwana yula, wawalongela mbuli tse imwana tsawalongile malaika."},{"book":"Luka","chapter":"2","verse":"18","text":"Wose iwahulike agho, wakangawala na mbuli tsawalongile wadimi."},{"book":"Luka","chapter":"2","verse":"19","text":"Lekeni Mariya kagheka agha ghose mna ghumoyo ghwake na kaghatonga ng'ani."},{"book":"Luka","chapter":"2","verse":"20","text":"Awala iwadimi woya kunyika, wamtunya Imulungu na kumwimbila kwa ghose ghawahulike na ghawonile, ghose ghalawila ka malaika pfawalongele."},{"book":"Luka","chapter":"2","verse":"21","text":"Mne litsuwa lya nane, litsuwa lya kumwingitsa ngoma imwana halipfikile, kakemighwa taghwa lyake Yesu. Taghwa alyo tsakeng'ighwa na malaika ahala mai wake ng'ana ame inda."},{"book":"Luka","chapter":"2","verse":"22","text":"Ghamatsuwa tsaghapfika gha Yosefu na Mariya kutenda ichihendo cha kudeghetetsighwa ka Ghamalaghitso gha Musa pfagholaghitsa. Apfo wamsola imwana, waghenda naye kune ghumji ghwa Yerusalemu kumwika hambele he Imtwatsa,"},{"book":"Luka","chapter":"2","verse":"23","text":"ka pfayandikighwe mne Ghamalaghitso ghe Imtwatsa Imulungu; “Chila imwana immale chaudele alapfighwe kwe Imtwatsa.”"},{"book":"Luka","chapter":"2","verse":"24","text":"Kuya tsawaghenda ili watambike, walapfe njiwa weli au makinda meli ka Ghamalaghitso ghe Imtwatsa pfagholaghitsa."},{"book":"Luka","chapter":"2","verse":"25","text":"Ako Yerusalemu tsakukala na imunu yumwe taghwa lyake Simoni. Imunu ayo tsakakala kanogha na kompfuka Imulungu. Ayo yang'ali yobetetsa ukutsa kwa ukombotsi wa Isiraeli, naye tsakakala na Ghumuhe ghwe Imulungu."},{"book":"Luka","chapter":"2","verse":"26","text":"Ghumuhe ghwe Imulungu kamlongela ng'atsakufa bae mbaka amwone Kiristu yasaghulighwe ne Imtwatsa."},{"book":"Luka","chapter":"2","verse":"27","text":"Kuya Ghumuhe ghwe Imulungu kamlongotsa Simoni kaghenda kune Ing'anda ye Imulungu. Kuya aba na mai wake Yesu wamghala imwana wawo mne Ing'anda ye Imulungu wamtendele ka pfaibamighwe mne ichihendo cha Ghamalaghitso gha Musa."},{"book":"Luka","chapter":"2","verse":"28","text":"Simoni kamsola imwana Yesu mna ghamoko ghake, kuya kamtunya Imulungu, kalonga,"},{"book":"Luka","chapter":"2","verse":"29","text":"“Sambi Imtwatsa, mlekelele imtumwa wako,"},{"book":"Luka","chapter":"2","verse":"30","text":"Kwa tsinenge tsangu niwona ukombotsi wako,"},{"book":"Luka","chapter":"2","verse":"31","text":"uutendile woneke kuna iwanu wose,"},{"book":"Luka","chapter":"2","verse":"32","text":"Ghumwanga ighutsowamwemwesela iwanu wose iwali si Wayahudi bae,"},{"book":"Luka","chapter":"2","verse":"33","text":"Aba wake na mai wake Yesu wang'ali wokangawala na mbuli tse imwana tsayalongile Simoni."},{"book":"Luka","chapter":"2","verse":"34","text":"Simoni kawabaliki, kamlongela Mariya, mai wake Yesu, “Imwana yuno kasaghulighwa ne Imulungu kwa ukwagha na ukukombolighwa kwe iwanu wengi mne isi ya Isiraeli. Kuya katsakuwa chitango kulawa kwe Imulungu, ichitsolemighwa ne iwanu wengi."},{"book":"Luka","chapter":"2","verse":"35","text":"Kuya ukwalangula mne imimoyo ye iwanu wengi kutsoghubulighwa mwatsi. Naghwe imwenyegho, usungu ka lipanga ilitema utsouhoma ghumoyo ghwako.”"},{"book":"Luka","chapter":"2","verse":"36","text":"Tsakukala na nabii yumwe pinga, kakala mnzehe ghendo, tagwa lyake Ana, neghe Fanuweli, wa lukolo lwa Aseri. Ipinga ayo tsakakala na immale wake kwa miyaka saba kulawa kukwelighwa kwake."},{"book":"Luka","chapter":"2","verse":"37","text":"Kuya tsakakala chitsuka mbaka matsuwa ghala ghawile mnzehe wa miyaka semanini na mine. Na matsuwa agho ghose kakala mne ing'anda ye Imulungu, ang'ali yofunga ukuja na ukulomba chilo na misi."},{"book":"Luka","chapter":"2","verse":"38","text":"Saa iila ipinga ayo kalawila, kamlongela Imulungu mighede, kawalongela imbuli ye imwana yula kwe iwanu wose yawang'ali woubetela ukombotsi wa Yerusalemu."},{"book":"Luka","chapter":"2","verse":"39","text":"Yosefu na Mariya hawaghamalitse ghose ighobamighwa na Ghamalaghitso ghe Imtwatsa Imulungu, tsawoya ukaye yawo Natsareti, mne ghumji ghwa Galilaya."},{"book":"Luka","chapter":"2","verse":"40","text":"Imwana kakula, kongetseka ngupfu, kamema ihekima, na uluso we Imulungu ukala hamwe naye."},{"book":"Luka","chapter":"2","verse":"41","text":"Chila mwaka mne chihungo cha pasaka, welesi wake wang'ali woghendagha Yerusalemu."},{"book":"Luka","chapter":"2","verse":"42","text":"Yesu hapfikile miyaka kumi na mili, tsawaghenda naye kune ichihungo ka pfawatendagha."},{"book":"Luka","chapter":"2","verse":"43","text":"Hawamalitse ichihungo, na hawang'ali wakuya ukaye yawo, Yesu tsakakala kuchugho Yerusalemu, aku welesi wake ng'awamanyile bae."},{"book":"Luka","chapter":"2","verse":"44","text":"Tsawepfikitsa ka tsawawose mne ghumwanza, waghenda ghumwanza ghwa tsuwa limwe. Kuya wandusa kumbama mna iwandughu tsawo na sale tsawo."},{"book":"Luka","chapter":"2","verse":"45","text":"Ng'awamwonile bae, apfo woya Yerusalemu kumbama."},{"book":"Luka","chapter":"2","verse":"46","text":"Mna litsuwa lya kadatu, wampfika mne Ing'anda ye Imulungu mghati mwe iwalangulitsi wa Chiyahudi, ang'ali yowategheletsa na ukuwaghutsa."},{"book":"Luka","chapter":"2","verse":"47","text":"Wose watsihulike mbuli tsake wakangawala na tsimbutsi tsake na apfila pfawedike."},{"book":"Luka","chapter":"2","verse":"48","text":"Weletsi wake hawamwonile wakangawala ng'ani. Mai wake kamghutsa, “Mwanangu, ebali ututenda apfi? Nene na aba wako tung'ali tukubama kwa usungu.”"},{"book":"Luka","chapter":"2","verse":"49","text":"Yesu kawedika, “Angu mnibamila choni? Ng'ammanyile bae nene nibamighwa nikale mne ing'anda ya Aba wangu?”"},{"book":"Luka","chapter":"2","verse":"50","text":"Lekeni wao ng'awamanyile bae imbuli yawalongele ina mana yachi."},{"book":"Luka","chapter":"2","verse":"51","text":"Kuya, koya nawo mbaka Natsareti ako ang'ali yowahulikitsa. Mai wake keka ipfinu pfose mne ghumoyo ghwake."},{"book":"Luka","chapter":"2","verse":"52","text":"Na Yesu kakula na kongetseka ihekima na utali, na kumnoghelesa Imulungu ne iwanu."}]}