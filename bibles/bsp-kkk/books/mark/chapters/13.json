{"data":[{"book":"Mark","chapter":"13","verse":"1","text":"Ntɛ Yesu owur kəlɔ kəpɔŋ ka Kanu disrɛ mɔ, kɔ wəcɛpsɛ kɔn darəŋ wəkin oloku kɔ: «Wətəksɛ, məmɔmən masar mɛpat mɔtɔt, məmɔmən wɔlɔ wəpɔŋ wa kəlɔ kəpɔŋ ka Kanu!»"},{"book":"Mark","chapter":"13","verse":"2","text":"Kɔ Yesu oloku kɔ: «Məŋnəŋk wɔlɔ wɔpɔŋ wawɛ! Tasar pɔfɔdedeŋsɛ pɔlɔm kəroŋ, andewuŋ mi fəp.»"},{"book":"Mark","chapter":"13","verse":"3","text":"Ntɛ Yesu ɛndɛ nde tɔrɔ ta tɔk ya Olif pətɛfərnɛ kəlɔ kəpɔŋ ka Kanu mɔ, Piyɛr, Sak, Isaŋ kɔ Andəre ŋayɛfɛ kəyifət kɔ ŋabɔkərɛ:"},{"book":"Mark","chapter":"13","verse":"4","text":"«Məloku su ake tɛm tɔ tatɔkɔ tendeyi-ɛ? Tɛgbɛkərɛ tere tendementər kəlarɛ ka mes mamɛ məloku mɔ fəp-ɛ?»"},{"book":"Mark","chapter":"13","verse":"5","text":"Kɔ Yesu ɛyɛfɛ kəloku ŋa: «Nəkɛmbərnɛ ta fum o fum pəsɔŋɛ nu kəsɔlɛ."},{"book":"Mark","chapter":"13","verse":"6","text":"Afum alarəm ŋandeder ŋacwernɛ tewe tem, ŋaclok'un: ‹In'ɔfɔ, wəsom ka Kanu!› Ŋandesɔŋɛ kənay ka afum alarəm kəsɔlɛ."},{"book":"Mark","chapter":"13","verse":"7","text":"Kɔ nəndene pacloku teta kəwan kɔ pəyɔnɛ fɛ ti, pacfor teta ki-ɛ, ta nənesɛ! Pəmar tatɔkɔ teder, mba tɔfɔdeyɔnɛ kərɛsna kəlip ka doru de."},{"book":"Mark","chapter":"13","verse":"8","text":"Bawo afum a atɔf ŋɔlɔma ŋandeyɛfərɛnɛ kɔ afum a atɔf ŋocuru, dɛbɛ dɛyɛfərɛnɛ kɔ dɛbɛ. Antɔf ŋendeyikcɛ mofo mɔlɔma, dor dendeyi. Mes mamɔkɔ mɛndəŋk kələpsər ka doru mɔ, meyi pəmɔ pucuy pa wəran mpɛ pɛndəŋk kəkom mɔ."},{"book":"Mark","chapter":"13","verse":"9","text":"Nəkɛmbərnɛ nənasərka ntɛ tɛntam kəbəp nu mɔ. Andekekərɛ nu dəŋkiti d'aSuyif, andesut nu dəkətola Kanu da aSuyif dɛlarəm. Nəndeloku tɔkɔ nəncərɛ tetem mɔ akiriŋ a sədare səpɔŋ kɔ abɛ a tɔf alɔma fɔr kiriŋ."},{"book":"Mark","chapter":"13","verse":"10","text":"Mɛnɛ padəŋkər kərɛsna Kibaru Kətɔt afum a tɔf ya doru fəp."},{"book":"Mark","chapter":"13","verse":"11","text":"K'andekekərɛ nu kəkɔbɛr ŋa dəwaca-ɛ, ta nənesɛ tɔkɔ nəŋkɔloku mɔ, mba nəloku tɔkɔ aŋkɔsɔŋ nu gbəncana babɔkɔ mɔ, bawo bafɔ nən'endekɔlok-loku, mba Amera Ŋecempi ŋa Kanu."},{"book":"Mark","chapter":"13","verse":"12","text":"Wɛnc wendesɔŋ wɛnc kədif, kas kəsɔŋ wan kɔn, awut ŋandecəmɛ akombəra aŋan dɛbəkəc, ŋasɔŋ ŋa kədif."},{"book":"Mark","chapter":"13","verse":"13","text":"Fəp fəndeter nu teta tewe tem, mba nwɛ endebəknɛ haŋ telip mɔ, andeyac kɔ.»"},{"book":"Mark","chapter":"13","verse":"14","text":"«Kɔ nəndenəŋk pəyikyik pɛləsər pəpɔŋ mpɛ Mariki enter mɔ,13.14 Daniyel 9.27; 11.31; 12.11 pɛndɛ nnɔ pəntɔmar pi kəyi mɔ, a afum akɔ ŋandeyi Yude mɔ pəmar ŋayɛksɛ ŋapɛ mɔrɔ kəroŋ. Pəmar wəkaraŋ ka buk bambɛ pəcərɛ tantɛ."},{"book":"Mark","chapter":"13","verse":"15","text":"Nwɛ eŋyi dabaŋka mɔ, ta pəbɛrɛ kəlɔ kɔn disrɛ kəkɔlɛk paka."},{"book":"Mark","chapter":"13","verse":"16","text":"Nwɛ eŋyi dalɛ mɔ, ta pəluksərnɛ kəkɔlɛk yamos yɔn."},{"book":"Mark","chapter":"13","verse":"17","text":"Pucuy pere pɔ tendeyɔnɛ abɛkəs, kɔ aŋɛ ŋande ŋacmɛsər dɔsɔk dadɔkɔ mɔ!"},{"book":"Mark","chapter":"13","verse":"18","text":"Nətola Kanu ta pucuy peder mɔlɔfɛ."},{"book":"Mark","chapter":"13","verse":"19","text":"Bawo mataka mamɔkɔ mɔŋyɔnɛ mataka ma kətɔrəs, nkɛ kəntɔyɔ kəwurɛnɛ kəyɛfɛ ntɛ doru doncop kɔ Kanu kəlompəs di haŋ ndɛkəl mɔ, kətɔrəs nkɛ kəntɔdegbɔkərɛ sɔ kəyi mɔ."},{"book":"Mark","chapter":"13","verse":"20","text":"Mba Mariki pənatɔbelər mataka mamɔkɔ-ɛ, kɔ ali fum anayac fɛ. Mba ɛnabelər mataka mamɔkɔ teta aŋɛ ɛnayɛk-yɛk mɔ."},{"book":"Mark","chapter":"13","verse":"21","text":"Kɔ fum wəlɔma oloku nu: ‹Krist eyi nnɔ,› ‹Eyi nde,› ta nəlaŋ wəkayi."},{"book":"Mark","chapter":"13","verse":"22","text":"Bawo krist ka yem kəla, kɔ sayibɛ sa yem səlarəm səndewur. Si səndesɔŋ mɛgbɛkərɛ kɔ mes mɛwɛy-wɛy ntɛ tɔŋsɔŋɛ a səsɔlɛnɛ afum, kɔ səntam-ɛ, səsɔlɛnɛ sɔ akɔ anayɛk-yɛk mɔ."},{"book":"Mark","chapter":"13","verse":"23","text":"Nəkɛmbərnɛ belbel, isɔŋɛ nu ti kəcərɛ!»"},{"book":"Mark","chapter":"13","verse":"24","text":"«Mba mataka mamɔkɔ, kɔ kətɔrəs kaŋkɔ kəncepər-ɛ, pəndeyɔ gbərəp, ŋof ŋɔfɔsɔmar,"},{"book":"Mark","chapter":"13","verse":"25","text":"cɔs cəntɛmpɛnɛ dəkɔm, ali ca ya fənɔntər nyɛ yeyi dəkɔm mɔ yendeyikcɛ.13.25 Esayi 13.10; 34.4"},{"book":"Mark","chapter":"13","verse":"26","text":"Awa, andenəŋk Wan ka Wərkun pəcder dəkəp kɔ fənɔntər fəlarəm kɔ nɔrɔ dɔn da dəKanu."},{"book":"Mark","chapter":"13","verse":"27","text":"Endesom mɛlɛkɛ dəmɔmpɔmpɔ ma doru fəp kəloŋka ka aŋɛ ɛnayɛk-yɛk mɔ kəyɛfɛ dəkəcop haŋ dəkələpsər da kɔm kɔ antɔf.»"},{"book":"Mark","chapter":"13","verse":"28","text":"«Nətəkəs totubcɛnɛ ntɛ kətɔk ka fik kəmentər mɔ: Kɔ wara wa ki wɛncaŋk, wopoŋ bɔpər-ɛ, nəncərɛ a kətəŋ kəlɔtərnɛ."},{"book":"Mark","chapter":"13","verse":"29","text":"Tatɔkɔ tɔ teŋyi kɔ nənəŋk mes mamɔkɔ mecder-ɛ, nəcərɛ a Wan ka Wərkun ɔlɔtərnɛ, eyi dəkəbɛrɛ."},{"book":"Mark","chapter":"13","verse":"30","text":"Kance icloku nu: Dɛtɛmp dandɛ dɔfɔcepər ta mes mamɛ fəp meyi-ɛ."},{"book":"Mark","chapter":"13","verse":"31","text":"Kɔm kɔ antɔf yendesɔlɛ, mba moloku mem mɔfɔdesɔlɛ.»"},{"book":"Mark","chapter":"13","verse":"32","text":"«Ntɛ tɔyɔnɛ ta dɔsɔk kɔ pəyɔnɛ fɛ ti ta tɛm mɔ, fum o fum ɛncərɛ fɛ ti, ali mɛlɛkɛ mmɛ meyi dəkɔm mɔ fəp, ali wan, mɛnɛ Papa sona gboŋ ɛcərɛ ti."},{"book":"Mark","chapter":"13","verse":"33","text":"Nəkɛmbərnɛ, ta nədɔŋəs, bawo nəncərɛ fɛ tɛm ntɛ tendeyi mɔ."},{"book":"Mark","chapter":"13","verse":"34","text":"Pəndeyi pəmɔ ntɛ wərkun endekɔ marənt, pəsak kəlɔ kɔn, pəsɔŋ acar ɔn nwɛ o nwɛ yɛbəc yɔn, pəsom wəbum kəkɛmbərnɛ kumba."},{"book":"Mark","chapter":"13","verse":"35","text":"Nəkɛmbərnɛ, bawo nəncərɛ fɛ tɛm ntɛ wəka kəlɔ endeder mɔ: Tɛntam kəyɔnɛ dɔfana, cɛk-cɛkana, dɔsɔkana kɔ pəyɔnɛ fɛ ti-ɛ bətbətana."},{"book":"Mark","chapter":"13","verse":"36","text":"Ta pəder pəbəp nu nəcdirɛ."},{"book":"Mark","chapter":"13","verse":"37","text":"Tantɛ iŋloku nu mɔ, iŋloku ti fəp, nəkɛmbərnɛ!»"}]}