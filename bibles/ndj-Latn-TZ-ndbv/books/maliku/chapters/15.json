{"data":[{"book":"Maliku","chapter":"15","verse":"1","text":"Pamalavila puti, vatambika vakomi vatanganili pamu na vavaha na vawula va Malawu na vandu va balasa lyosi, vapatanili kumuyegha Yesu kuchitemela cha Pilatu. Vamuwopa na pingu, vamyegha na kumuhadisha kwa Pilatu."},{"book":"Maliku","chapter":"15","verse":"2","text":"Pilatu kamdasha Yesu, “Wuli yuwi kuva mutwa wa Vayawudi?”"},{"book":"Maliku","chapter":"15","verse":"3","text":"Vatambika vakomi vamuhigha Yesu kwa findu fitangalili."},{"book":"Maliku","chapter":"15","verse":"4","text":"Pilatu kamdasha kandi Yesu, “Wuli ukuyangula chindu ng'odu? Pikanishi fyosi fivakutovelela yuwi!”"},{"book":"Maliku","chapter":"15","verse":"5","text":"Lakini Yesu ayangulili chindu ha, Pilatu kayikanganika nendu."},{"book":"Maliku","chapter":"15","verse":"6","text":"Kila lihungu lya Pasaka, Pilatu aveli na chishovi cha kumulekishela mundu yumu yaveli muchijaka, yivamdayilili vandu."},{"book":"Maliku","chapter":"15","verse":"7","text":"Chipindi achi, kwavelili na mundu yumu yakemiwa Balaba. Ayu aveli kawopiwa muchijaka pamu na vandu vamonga vawulayili vandu pakaveyi mundilingu."},{"book":"Maliku","chapter":"15","verse":"8","text":"Vandu vatangalili vamyendela Pilatu na kumluva avagoleli kucha chishovi chaki."},{"book":"Maliku","chapter":"15","verse":"9","text":"Pilatu kavadasha, “Wuli nivalekesheleli Mutwa wa Vayawudi?”"},{"book":"Maliku","chapter":"15","verse":"10","text":"Pilatu awombili naha kwanongwa amanyili ngatu hela kucha vatambika vakomi vamyeghili Yesu kwa mweni kwanongwa vamuwonela weyi."},{"book":"Maliku","chapter":"15","verse":"11","text":"Lakini vatambika vakomi vavatumishila vandu vamluvi Pilatu avalekesheleli Balaba."},{"book":"Maliku","chapter":"15","verse":"12","text":"Pilatu avadashili kandi, “Ponopa mkudayila ndimgoli liki mundu ayu yumumkema Mutwa wa Vayawudi?”"},{"book":"Maliku","chapter":"15","verse":"13","text":"Vadeta kwa lishu likomi, “Mumvangilili mulupingika!”"},{"book":"Maliku","chapter":"15","verse":"14","text":"Pilatu kavadasha, “Kagola chindu liki cha wafu?”"},{"book":"Maliku","chapter":"15","verse":"15","text":"Pilatu akadayileyi kulinowesha lila lipinga lya vandu, topi kavagayila Balaba kufuma muchijaka. Kalayishila Yesu alatuliwi fiboku, pambeli avangiliwi mulupingika."},{"book":"Maliku","chapter":"15","verse":"16","text":"Pambeli machonda vamuyeghili Yesu mgati ya liboma lya Pilatu mkomi wa mlima na vavakema vayawu vosi."},{"book":"Maliku","chapter":"15","verse":"17","text":"Vamfwalishili yingwa ya langi ya sambalawu, vapota likokoma lya misomi na valivika kumutwi yaki."},{"book":"Maliku","chapter":"15","verse":"18","text":"Pambeli vakanda kumjambusha, “Hasi Mutwa wa Vayawudi!”"},{"book":"Maliku","chapter":"15","verse":"19","text":"Vayendelela kumtova kwa lidengi kumutwi na kumtemela mita. Pambeli vamtundamila na kumgondamila."},{"book":"Maliku","chapter":"15","verse":"20","text":"Pavamdanilili kala, vamuwopusolili lila lihabiti lya langi ya sambalawu, vamfwalisha yingwa shaki. Pambeli vamyegha panji ili vamvangilili mulupingika."},{"book":"Maliku","chapter":"15","verse":"21","text":"Pavaveghi munjila, vatanganikili na mundu yumu yakemiwa Simoni, mundu wa mlima wa Kileni, tati wawu Alekisanda na Lufu. Mundu ayu avelili akufuma kuchijiji, akuyenda kumbwani. Machonda vamung'ang'anika avagali lupingika lwa Yesu."},{"book":"Maliku","chapter":"15","verse":"22","text":"Pambeli vamyegha Yesu mbaka mahali pakemiwa Goligota, mana yaki, “Mahali pa lipava lya mutwi.”"},{"book":"Maliku","chapter":"15","verse":"23","text":"Vamugayila difwayi yivahashili na mtela wuvakema manimani, lakini mweni kalema kuyilanda."},{"book":"Maliku","chapter":"15","verse":"24","text":"Pambeli vamvangilila mulupingika na vavaghana yingwa shaki kwa kugola do kulamula ghani apati yingwa liki."},{"book":"Maliku","chapter":"15","verse":"25","text":"Yavelili saa tatu pamalavila Yesu pavamvangilileyi mulupingika."},{"book":"Maliku","chapter":"15","verse":"26","text":"Vayandika muchibawu fyavifyili naha: “Mutwa wa Vayawudi”."},{"book":"Maliku","chapter":"15","verse":"27","text":"Pambeli Yesu vamvangililili mulupingika pamu na vefi vavili, yumu mwambu waki wa mlilu na wingi mwambu waki wa kumkiyi."},{"book":"Maliku","chapter":"15","verse":"28","text":"Ndambu ayi, Mayandiku vava vadetili, “Avikiwili pamu na lipinga lya vandu vawafu.”"},{"book":"Maliku","chapter":"15","verse":"29","text":"Vandu vavelili vakupita pala vatikanya mitwi yawu na kumjowola Yesu, pavadeta, “Aka! Yuwi muna uwesu wa kubowola nyumba ya Chapanga na kuyigola kwa majuva matatu!"},{"book":"Maliku","chapter":"15","verse":"30","text":"Ponopa sunuki mulupingika na wilowoli umweni!”"},{"book":"Maliku","chapter":"15","verse":"31","text":"Wuwula wula vatambika vakomi na vawula va Malawu vamdanila pavadeta veni kwa veni, “Avalowulili vamonga, lakini kalemwa kuyilowola mweni!"},{"book":"Maliku","chapter":"15","verse":"32","text":"Ayu Kilistu, mutwa va Isilaeli! Topi asunuki kufuma mulupingika na yufwi datumjumili!”"},{"book":"Maliku","chapter":"15","verse":"33","text":"Kufumila saa sita pamusi, mlima wonda ugubikiwili na chisi chayikalili mbaka saa tisa."},{"book":"Maliku","chapter":"15","verse":"34","text":"Payifikili saa tisa pamusi, Yesu kalila kwa lishu likomi, “Eloi, Eloi, lama Sabakitani?” Mana yaki, “Chapanga wangu, Chapanga wangu, mbona kuneka?”"},{"book":"Maliku","chapter":"15","verse":"35","text":"Vandu vamonga vawolukili pala pavapikanishili naha, vadeta, “Pikanishi, akumkema Eliya!”"},{"book":"Maliku","chapter":"15","verse":"36","text":"Mundu yumu katuva, kajabika lindelindeli musiki, kalisobeka muludengi na kumupa Yesu alandi. Pambeli kadeta, “Leki tuloli kucha Eliya dayisi kumsunusha mulupingika!”"},{"book":"Maliku","chapter":"15","verse":"37","text":"Yesu kawuta kwa lishu likomi, pambeli kasova."},{"book":"Maliku","chapter":"15","verse":"38","text":"Lupayi lwa nyumba ya Chapanga lwademukili filepa fivili kufumila kumbindi mbaka pasi."},{"book":"Maliku","chapter":"15","verse":"39","text":"Na mkomi va machonda yavelili kawoloka paulongolu pa lupingika pawonili ndambu Yesu pasovili, kadeta, “Nakaka mundu ayu avelili Mwana wa Chapanga!”"},{"book":"Maliku","chapter":"15","verse":"40","text":"Kwavelili na vadadala vamonga vavelili pavalola kwa kutali. Vamu vaveli Maliya Magadalena na Maliya mawu wawu akina Yakobi mdokwa na Yose na Salomi."},{"book":"Maliku","chapter":"15","verse":"41","text":"Yesu paghaveyi Galilaya, vadadala ava vamkovikelili na kumtanga. Wuwowu vadadala vamonga vatangalili yivayisili pamu na mweni Yelusalemu vaveli bahala."},{"book":"Maliku","chapter":"15","verse":"42","text":"Yaveli palumihi ya Lijuva lya Kuyitalisha kwa Lijuva lya Kupumulila."},{"book":"Maliku","chapter":"15","verse":"43","text":"Yosefu mwenikaya wa Alimataya, mundu wa balasa lya Vayawudi na yapikanishiwili nendu kafika. Mundu ayu aveli akuuvetela Wutwa wa kumbindi kwa Chapanga. Topi kamyendela Pilatu ngajila kukangajila, kamluva amupi chikongu cha Yesu."},{"book":"Maliku","chapter":"15","verse":"44","text":"Pilatu kayikanganika papikanishili kucha Yesu aveli kasova kala. Topi kamkema mkomi wa machonda, kamdasha kucha Yesu kasova kala."},{"book":"Maliku","chapter":"15","verse":"45","text":"Pawombiwili na yula mkomi wa machonda Yesu kasova kala, amjumishili Yosefu atoli chikongu cha Yesu."},{"book":"Maliku","chapter":"15","verse":"46","text":"Yosefu kahemela ligubiku, kasunusha chikongu cha Yesu na kaushengiteshela ligubiku kauvika musembi yisonguliwili muligangachuma. Pambeli kabilibisha ligangachuma likomi pamlyangu ya sembi."},{"book":"Maliku","chapter":"15","verse":"47","text":"Maliya Magadalena na Maliya mau waki Yose vapawonili pala pavikiwili chikongu cha Yesu."}]}