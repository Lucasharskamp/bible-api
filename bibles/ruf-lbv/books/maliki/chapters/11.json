{"data":[{"book":"Maliki","chapter":"11","verse":"1","text":"Hawapfikile habehi na Yerusalemu, habehi ne imiji ya Betifage na Betaniya, kune Chidunda cha Mitseituni, Yesu kawatuma iwanang'ina wake weli walongole."},{"book":"Maliki","chapter":"11","verse":"2","text":"Kawalongela, “Mghende mne ichijiji ichili hambele henu, hamtsokwingila, mtsomwona imwana we ipunda kohighwa, naye yang'ali kudinighwa ne imunu. Mumdohole, mumghale hano."},{"book":"Maliki","chapter":"11","verse":"3","text":"Imunu wowose ang'awaghutsa, ‘Ebali mtenda apfo?’ mumlongele, ‘Imtwatsa kombama, kuya katsomuyitsa sambi.’ ”"},{"book":"Maliki","chapter":"11","verse":"4","text":"Iwanang'ina wala woka, wamwona imwana we ipunda kohighwa hane libani. Hawang'ali womdohola,"},{"book":"Maliki","chapter":"11","verse":"5","text":"iwanu wangi iwemile hala wawaghutsa, “Mtenda choni? Mwomdohola imwana we ipunda?”"},{"book":"Maliki","chapter":"11","verse":"6","text":"Wawedika ka Yesu pfayawalongele ne iwanu awo wawaleka woke naye."},{"book":"Maliki","chapter":"11","verse":"7","text":"Wamghala imwana we ipunda ayo kwa Yesu, kuya weka ghamaghwanda ghawo mchanya mwake, Yesu kakala mchanya mwake."},{"book":"Maliki","chapter":"11","verse":"8","text":"Iwanu wengi wanzasa ghamaghwanda ghawo mnzila, ne iwanu wangi wabena imiputila mne imighunda, wainzasa mnzila."},{"book":"Maliki","chapter":"11","verse":"9","text":"Ne iwanu iwamlongolele na awala iwamuwinzile wakemelela walonga, “Mumtunitse Imulungu! Yabalikiighwe iyakutsa kwa taghwa lye Imtwatsa!"},{"book":"Maliki","chapter":"11","verse":"10","text":"Imulungu ubaliki Undewa iukutsa wa mndewa wetu Daudi. Mumtunye Imulungu yali kuchanya ng'ani!”"},{"book":"Maliki","chapter":"11","verse":"11","text":"Yesu kengila Yerusalemu, kaghenda mne Ing'anda ye Imulungu. Kalola mmbalimbali chila hanu, lekeni kwaapfila litsua tsaliswa, kaghenda Betaniya ne iwanang'ina wake kumi na weli."},{"book":"Maliki","chapter":"11","verse":"12","text":"Nemitondo yake hawang'ali wolawa Betaniya, Yesu tsakakala na nzala."},{"book":"Maliki","chapter":"11","verse":"13","text":"Kaghwona ghumbiki ghwa mtini kwa kutali ghune imitsani mingi. Kaghenda kulola ka kodaha kupata tini. Lekeni hayapfikile ng'apatile bae tini ila imitsani iliyeka, kwaapfila msimu wa tini tsaghung'ali."},{"book":"Maliki","chapter":"11","verse":"14","text":"Kuya Yesu kaghulongela ghumbiki, “Kulawa lelo na kughendelela, kuduhu imunu iyatsokuja keli ghamatunda ghako.” Ne iwanang'ina wake wamuhulika hayalongile apfo."},{"book":"Maliki","chapter":"11","verse":"15","text":"Hawapfikile Yerusalemu, Yesu kengila mne Ing'anda ye Imulungu, kandusa kuwawinga awala iwang'ali wohutsa na kughula mghati mwe Ing'anda ye Imulungu. Katsibidula tsimetsa tse iwanu iwotsibena tsisendi na pfighoda pfe iwanu iwohutsa iwanjiwa,"},{"book":"Maliki","chapter":"11","verse":"16","text":"kawaghoma kusola ichinu chochose mghati mwe Ing'anda ye Imulungu."},{"book":"Maliki","chapter":"11","verse":"17","text":"Kuya kawalangulitsa, “Apfi ng'ayandikighwe bae,"},{"book":"Maliki","chapter":"11","verse":"18","text":"Wapfilongotsi we inambiko na iwolangulitsa Ghamalaghitso hawahulike apfi, wandusa kubama inzila ya kumkoma Yesu. Lekeni wang'ali wompfuka, kwaapfila iwanu wose wang'ali wokangawala kwa ghamalangulitso ghake."},{"book":"Maliki","chapter":"11","verse":"19","text":"Mihe haipfikile, Yesu ne iwanang'ina wake woka mne ghumji agho."},{"book":"Maliki","chapter":"11","verse":"20","text":"Nemitondo yake, hawang'ali woghenda waghwona ghumtini ghula ghunyala kulawa msina."},{"book":"Maliki","chapter":"11","verse":"21","text":"Petiri kakumbuka chayalongile Yesu, kamlongela, “Mlangulitsi, ulole! Imbiki ghughulighite ghunyala!”"},{"book":"Maliki","chapter":"11","verse":"22","text":"Yesu kedika, “Mumtoghole Imulungu."},{"book":"Maliki","chapter":"11","verse":"23","text":"Nowalongela ghendo, imunu wowose ang'achilongela chidunda chino, ‘Ghenda wiyase mwibahali’ na ka ng'akwalangula mne ghumoyo ghwake na kutoghola chayalongile chitsolawila, chitsotendeka kwaajili yake."},{"book":"Maliki","chapter":"11","verse":"24","text":"Apfo nowalongela, hamlomba na kulomba ghoghose, mtoghole ka mwoghabokela, nagho ghatsokuwa ghenu."},{"book":"Maliki","chapter":"11","verse":"25","text":"Na hamlomba, ka kuna imunu kakutendela pfihile, umleghusile ghamatotso ghake, naye Aba wenu yali kulanga katsowaleghusila nzambi tsenu.”"},{"book":"Maliki","chapter":"11","verse":"26","text":"Lekeni ka ng'amuwaleghusila ghamatotso ghawo, naye Aba wenu yali kulanga ng'atsowaleghusila nzambi tsenu bae."},{"book":"Maliki","chapter":"11","verse":"27","text":"Wapfika keli Yerusalemu, na Yesu hayang'ali koghenda ghenda mne Ing'anda ye Imulungu, pfilongotsi we inambiko, iwolangulitsa Ghamalaghitso ne iwabala wamghendela."},{"book":"Maliki","chapter":"11","verse":"28","text":"Wamghutsa, “Kwa ukulu wachi kotenda ipfinu pfino? Na yuhi iyakwing'ile ukulu uno wa kutenda ghano?”"},{"book":"Maliki","chapter":"11","verse":"29","text":"Yesu kawedika, “Na nene nowaghutsa imbuli imwe, mnyidike, nani nitsowalongela kwa ukulu wachi notenda ghano ghose."},{"book":"Maliki","chapter":"11","verse":"30","text":"Mnilongele, ubatitso wa Yohane ulawa kulanga au kwe iwanu?”"},{"book":"Maliki","chapter":"11","verse":"31","text":"Weghutsa, walonga, “Tung'alonga ‘Ulawa kulanga’ katsotughutsa, ‘Ebali lelo ng'amtoghole?’"},{"book":"Maliki","chapter":"11","verse":"32","text":"lekeni tung'alonga, ‘Ulawa kwe iwanu.’ ” Wawapfuka iwanu, kwaapfila iwanu wose tsawamanya Yohane tsakakala nabii."},{"book":"Maliki","chapter":"11","verse":"33","text":"Apfo wamwidika, “Ng'atumanyile bae.”"}]}