{"data":[{"book":"تثنیه","chapter":"25","verse":"1-3","text":"هرگاه بین دو نفر نزاعی درگیرد و آنها به دادگاه بروند، دادگاه باید مجرم را محکوم نماید و بی‌گناه را تبرئه کند. اگر مجرم مستحق شلّاق خوردن باشد باید قاضی به او دستور دهد که دراز بکشد و در حضور خودش به نسبت جرمی که انجام داده تا چهل ضربه شلّاقش بزنند؛ ولی نباید بیش از چهل ضربه شلّاق بزنید مبادا برادرتان در نظر شما خوار گردد."},{"book":"تثنیه","chapter":"25","verse":"4","text":"دهان گاوی را که خرمن می‌کوبد، نبند و بگذار به هنگام کار، از خرمنت بخورد."},{"book":"تثنیه","chapter":"25","verse":"5","text":"هرگاه دو برادر با هم در یک جا ساکن باشند و یکی از آنها بدون داشتن پسری بمیرد، بیوه‌اش نباید با فردی خارج از خانواده ازدواج کند، بلکه برادر شوهرش باید او را به زنی بگیرد و حق برادر شوهری را به جا آورد."},{"book":"تثنیه","chapter":"25","verse":"6","text":"نخستین پسری که از این ازدواج به دنیا بیاید باید به عنوان پسر برادر فوت شده محسوب گردد تا اسم آن متوفی از اسرائیل فراموش نشود،"},{"book":"تثنیه","chapter":"25","verse":"7","text":"ولی اگر برادر متوفی راضی به این ازدواج نباشد، آنگاه آن زن باید به دروازۀ شهر نزد مشایخ برود و به آنها بگوید: «برادر شوهرم وظیفه‌اش را نسبت به من انجام نمی‌دهد و نمی‌گذارد نام برادرش در اسرائیل باقی بماند.»"},{"book":"تثنیه","chapter":"25","verse":"8","text":"سپس مشایخ شهر آن مرد را احضار کرده، با او صحبت کنند. اگر او باز راضی به ازدواج نشد،"},{"book":"تثنیه","chapter":"25","verse":"9","text":"زن بیوه باید در حضور مشایخ به طرف آن مرد رفته، کفش او را از پایش درآورد و آب دهان بر صورتش بیفکند و بگوید: «بر مردی که اجاق خانهٔ برادرش را روشن نگه نمی‌دارد اینچنین شود.»"},{"book":"تثنیه","chapter":"25","verse":"10","text":"و از آن پس، خاندان آن مرد در اسرائیل به «خاندان کفش کنده» شناخته خواهد شد."},{"book":"تثنیه","chapter":"25","verse":"11","text":"اگر دو مرد با هم نزاع کنند و همسر یکی از آنها برای کمک به شوهرش مداخله نموده، عورت مرد دیگر را بگیرد،"},{"book":"تثنیه","chapter":"25","verse":"12","text":"دست آن زن را باید بدون ترحم قطع کرد."},{"book":"تثنیه","chapter":"25","verse":"13-15","text":"در کلیهٔ معاملات خود باید از ترازوهای دقیق و اندازه‌های درست استفاده کنید تا در سرزمینی که خداوند، خدایتان به شما می‌دهد زندگی طولانی داشته باشید."},{"book":"تثنیه","chapter":"25","verse":"16","text":"تمام کسانی که در معاملات کلاهبرداری می‌کنند مورد نفرت خداوند می‌باشند."},{"book":"تثنیه","chapter":"25","verse":"17","text":"هرگز نباید کاری را که مردم عمالیق هنگام بیرون آمدن از مصر با شما کردند فراموش کنید."},{"book":"تثنیه","chapter":"25","verse":"18","text":"به یاد داشته باشید که ایشان بدون ترس از خدا با شما جنگیده، کسانی را که در اثر ضعف و خستگی عقب مانده بودند به هلاکت رسانیدند."},{"book":"تثنیه","chapter":"25","verse":"19","text":"بنابراین وقتی که خداوند، خدایتان در سرزمین موعود شما را از شر تمامی دشمنانتان خلاصی بخشید، باید نام عمالیق را از روی زمین محو و نابود کنید. هرگز این را فراموش نکنید."}]}