{"data":[{"book":"لاویان","chapter":"23","verse":"1","text":"خداوند به موسی فرمود:"},{"book":"لاویان","chapter":"23","verse":"2","text":"«این دستورها را به بنی‌اسرائیل بده. برای برگزاری این اعیاد، تمام قوم باید برای عبادت خداوند جمع شوند."},{"book":"لاویان","chapter":"23","verse":"3","text":"(در روز شَبّات نیز که هفتمین روز هفته می‌باشد، قوم باید برای عبادت خداوند جمع شوند. در هر جا که ساکن باشند باید در این روز دست از کار کشیده، استراحت کنند.)"},{"book":"لاویان","chapter":"23","verse":"4","text":"«اعیاد خداوند، یعنی محفلهای مقدّس که باید هر سال جشن گرفته شوند از این قرارند:"},{"book":"لاویان","chapter":"23","verse":"5","text":"«در غروب روز چهاردهم اولین ماه هر سال مراسم عید پِسَح را به احترام خداوند بجا آورید."},{"book":"لاویان","chapter":"23","verse":"6","text":"از روز پانزدهم همان ماه، عید فطیر برای خداوند آغاز می‌شود و تا هفت روز باید فقط نان بدون خمیرمایه خورده شود."},{"book":"لاویان","chapter":"23","verse":"7","text":"در روز اول این عید برای عبادت جمع شوید و از همهٔ کارهای معمول خود دست بکشید."},{"book":"لاویان","chapter":"23","verse":"8","text":"هفت روز هدایای سوختنی به خداوند تقدیم نمایید و در روز هفتم نیز از کارهای معمول خود دست کشیده برای عبادت جمع شوید.»"},{"book":"لاویان","chapter":"23","verse":"9","text":"خداوند به موسی فرمود:"},{"book":"لاویان","chapter":"23","verse":"10","text":"«این دستورها را به بنی‌اسرائیل بده: وقتی به سرزمینی که من به شما می‌دهم داخل شدید و اولین محصول خود را درو کردید، بافه‌ای از نوبر محصول خود را نزد کاهن بیاورید."},{"book":"لاویان","chapter":"23","verse":"11","text":"فردای روز شبّات، کاهن بافه را در حضور خداوند تکان دهد تا خداوند شما را بپذیرد."},{"book":"لاویان","chapter":"23","verse":"12","text":"همان روز یک برهٔ یک سالهٔ سالم و بی‌عیب به عنوان قربانی سوختنی به خداوند تقدیم کنید."},{"book":"لاویان","chapter":"23","verse":"13","text":"برای هدیهٔ آردی آن، دو کیلو آرد مرغوب مخلوط با روغن زیتون آورده، بر آتش به خداوند تقدیم کنید. این هدیه، هدیه‌ای مخصوص و خوشبو برای خداوند خواهد بود. یک لیتر شراب هم به عنوان هدیهٔ نوشیدنی تقدیم نمایید."},{"book":"لاویان","chapter":"23","verse":"14","text":"تا این هدایا را به خدایتان تقدیم نکرده‌اید، نباید نان یا حبوبات تازه یا برشته بخورید. این قانونی است همیشگی برای تمام نسلهای شما در هر جایی که زندگی کنید."},{"book":"لاویان","chapter":"23","verse":"15","text":"«هفت هفته بعد از روزی که اولین بافهٔ خود را به من تقدیم کردید،"},{"book":"لاویان","chapter":"23","verse":"16","text":"یعنی در روز پنجاهم که روز بعد از هفتمین شَبّات است هدیهٔ دیگری از محصول تازهٔ خود به حضور خداوند بیاورید."},{"book":"لاویان","chapter":"23","verse":"17","text":"هر خانواده‌ای دو قرص نان که از دو کیلو آرد مرغوب همراه با خمیرمایه پخته شده باشد، بیاورد تا در حضور خداوند تکان داده شود و به عنوان هدیه‌ای از آخرین برداشت محصول به من تقدیم شود23‏:17 در اصل: «تا نوبر برای خداوند باشد.»."},{"book":"لاویان","chapter":"23","verse":"18","text":"همراه با این نانها، هفت برهٔ یک سالهٔ بی‌عیب، یک گوساله و دو قوچ به عنوان قربانی سوختنی با هدایای آردی و نوشیدنی آنها به خداوند تقدیم کنید. این هدایا، هدایای مخصوص و خوشبو برای خداوند خواهند بود."},{"book":"لاویان","chapter":"23","verse":"19","text":"همچنین یک بز نر به عنوان قربانی گناه و دو برهٔ نر یک ساله به عنوان قربانی سلامتی ذبح کنید."},{"book":"لاویان","chapter":"23","verse":"20","text":"«کاهن، این دو برهٔ ذبح شده را با نانهای پخته شده از آخرین برداشت محصول شما به عنوان هدیهٔ مخصوص در حضور خداوند تکان دهد. این هدایا برای خداوند مقدّسند و باید برای خوراک به کاهنان داده شوند."},{"book":"لاویان","chapter":"23","verse":"21","text":"در آن روز اعلان شود که مردم از کارهای معمول خود دست کشیده، برای عبادت جمع شوند. این قانونی است همیشگی برای نسلهای شما در هر جا که باشید."},{"book":"لاویان","chapter":"23","verse":"22","text":"«وقتی که محصولات خود را درو می‌کنید، گوشه‌های مزرعهٔ خود را تماماً درو نکنید و خوشه‌های بر زمین افتاده را جمع نکنید. آنها را برای فقرا و غریبانی که در میان شما ساکنند، بگذارید. من یهوه، خدای شما هستم.»"},{"book":"لاویان","chapter":"23","verse":"23","text":"خداوند به موسی فرمود:"},{"book":"لاویان","chapter":"23","verse":"24","text":"«این دستورها را به بنی‌اسرائیل بده: روز اول ماه هفتم هر سال، روز استراحت است و همهٔ قوم اسرائیل باید با شنیدن صدای شیپورها، برای عبادت جمع شوند."},{"book":"لاویان","chapter":"23","verse":"25","text":"در آن روز هدیه‌ای بر آتش به خداوند تقدیم کنید و هیچ کار دیگری انجام ندهید.»"},{"book":"لاویان","chapter":"23","verse":"26","text":"خداوند به موسی فرمود:"},{"book":"لاویان","chapter":"23","verse":"27","text":"«روز دهم ماه هفتم هر سال، روز کفاره است. در آن روز تمام قوم باید برای عبادت جمع شوند و روزه بگیرند و هدیه‌ای بر آتش به خداوند تقدیم کنند."},{"book":"لاویان","chapter":"23","verse":"28","text":"در روز کفاره کار نکنید، زیرا روزی است که باید برای گناهان خود از یهوه خدایتان طلب آمرزش نمایید."},{"book":"لاویان","chapter":"23","verse":"29","text":"هر شخصی که آن روز را در روزه به سر نبرد، از میان قوم خود منقطع خواهد شد."},{"book":"لاویان","chapter":"23","verse":"30-31","text":"من هر کسی را که در آن روز دست به هرگونه کاری بزند، از میان شما هلاک خواهم ساخت."},{"book":"لاویان","chapter":"23","verse":"32","text":"از غروب روز نهم ماه هفتم تا غروب روز بعد، روز مخصوص کفاره است و باید در آن روز روزه بگیرید و استراحت کنید.»"},{"book":"لاویان","chapter":"23","verse":"33","text":"خداوند به موسی فرمود:"},{"book":"لاویان","chapter":"23","verse":"34","text":"«این دستورها را به بنی‌اسرائیل بده. روز پانزدهم ماه هفتم، عید سایبانها آغاز می‌شود و باید تا مدت هفت روز در حضور خداوند جشن گرفته شود."},{"book":"لاویان","chapter":"23","verse":"35","text":"در روز اول تمامی قوم اسرائیل را برای عبادت جمع کنید و از کارهای معمول خود دست بکشید."},{"book":"لاویان","chapter":"23","verse":"36","text":"در هر هفت روز عید، هدیه‌ای بر آتش به خداوند تقدیم نمایید. در روز هشتم دوباره تمامی قوم را برای عبادت جمع کنید و هدیه‌ای بر آتش به خداوند تقدیم نمایید. این روز، آخرین روز عید است و نباید هیچ کاری انجام دهید."},{"book":"لاویان","chapter":"23","verse":"37","text":"«(این است اعیاد مقدّسی که در آنها باید تمامی قوم برای عبادت جمع شده، قربانیهای سوختنی، هدایای آردی، هدایای نوشیدنی و سایر قربانیها را بر آتش به خداوند تقدیم کنند."},{"book":"لاویان","chapter":"23","verse":"38","text":"این اعیاد مقدّس غیر از روزهای مخصوص شَبّات است. هدایایی که در این اعیاد تقدیم می‌کنید غیر از هدایای روزانه، نذری و داوطلبانه‌ای است که به خداوند تقدیم می‌کنید.)"},{"book":"لاویان","chapter":"23","verse":"39","text":"«از روز پانزدهم ماه هفتم که پایان برداشت محصول است، این عید هفت روزه را در حضور خداوند جشن بگیرید. به یاد داشته باشید که روزهای اول و آخر این عید، روزهای استراحت می‌باشند."},{"book":"لاویان","chapter":"23","verse":"40","text":"در روز اول، از درختان خود میوه‌های خوب بچینید و شاخه‌های نخل و شاخه‌های درختان پربرگ و شاخه‌های بید را گرفته با آنها سایبان درست کنید و هفت روز در حضور یهوه خدایتان شادی کنید."},{"book":"لاویان","chapter":"23","verse":"41","text":"برگزاری این عید هفت روزه در ماه هفتم برای خداوند، فریضه‌ای ابدی است که باید نسل اندر نسل انجام گیرد."},{"book":"لاویان","chapter":"23","verse":"42","text":"در طول آن هفت روز همهٔ شما اسرائیلی‌ها باید در سایبانها به سر برید."},{"book":"لاویان","chapter":"23","verse":"43","text":"هدف از این عید آن است که نسلهای شما بدانند هنگامی که من بنی‌اسرائیل را از مصر بیرون آوردم، آنها را در زیر سایبانها سکونت دادم. من خداوند، خدای شما هستم.»"},{"book":"لاویان","chapter":"23","verse":"44","text":"بدین ترتیب موسی قوانین اعیاد خداوند را به اطلاع قوم اسرائیل رسانید."}]}