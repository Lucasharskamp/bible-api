{"data":[{"book":"Matayo","chapter":"10","verse":"1","text":"Yesu ngabakema akinapunji bakwe komi na abena, ngabapeganga inala yu kuboya michepela na kulamia itamwe nu kubinia kwoa."},{"book":"Matayo","chapter":"10","verse":"2","text":"Ganga nga maina ga achandundame komi na abena, jukutumbula, Simoni ojwakemigwa Petulo na nnunagwakwe Andulea, Yakobo na nnunagwakwe Yohana yene ingota ya Zebedayo, na Yohana,"},{"book":"Matayo","chapter":"10","verse":"3","text":"Filipo na Batolomayo, Tomasi na Matayo ojwakiba ntocha kodi, Yakobo mwana jwa Alufayo, na Tadei,"},{"book":"Matayo","chapter":"10","verse":"4","text":"Simoni nkola Nkananayo, na Yuda Isikalioti ojwang'aluka Yesu."},{"book":"Matayo","chapter":"10","verse":"5","text":"Yesu ngabakinga benia komi na abena na kape malagilo ganga, “Makajendaje kubandu bangammanya Nnoongo, andaje muilambo ya Akasamalia."},{"book":"Matayo","chapter":"10","verse":"6","text":"Nambu nnyendange kunyumba ya bandu bu Kuisilaeli abaobite andi mambelele."},{"book":"Matayo","chapter":"10","verse":"7","text":"Pannyendanga kutangacha nhwalo gwa Nnoongo nnenga, ‘Kingwana chu kumbengu kibandakile!’"},{"book":"Matayo","chapter":"10","verse":"8","text":"Nnamiange akatamwe, mayoyange abawile, majeguyange bina maloi, mmoyange michepela. Mpatangita bule, na mangweto mpanganga bule."},{"book":"Matayo","chapter":"10","verse":"9","text":"Makapotoje jaabu andaje uloi, andaje madini agakemigwa feza andaje liaba mumiuku jinu."},{"book":"Matayo","chapter":"10","verse":"10","text":"Mumwanja gwinu makapotoje nkoba gukujope ilebe undela, ni mikogo mibenaje, ni ilatu yengeje, bokola jengeje. Mana nkamwa maengo apaligwa kupoke chapala."},{"book":"Matayo","chapter":"10","verse":"11","text":"“Anda nhwike pikilambo mumpalanga mundu jwajwoa ojwabi lachi kumpokela na ntamanga na jwenio mpaka pampakuboka kilambo chenie."},{"book":"Matayo","chapter":"10","verse":"12","text":"Apanhwika panyumba malengela, ‘Tengela jibe kwinu.’"},{"book":"Matayo","chapter":"10","verse":"13","text":"Anda akakola nyumba bajeketile abali jinu, umanya tengela jinu jitama pamwe na angweto. Nambu anda bampokije bai tengela jinu jimmujila mmene makangweto."},{"book":"Matayo","chapter":"10","verse":"14","text":"Anda mundu jwajoa akanite kumpokela andaje kumpenikia bai pampakuboka panyumba jenie andaje kilambo chenie mpyatanga litukunda mumakongono ginu."},{"book":"Matayo","chapter":"10","verse":"15","text":"Nannenge kweli lichoba lya hukumu bandu bikilambo chenie bapakupata hukumu ngolongwa kupeta hukumu jijapatite bandu bu Kusodoma na Gomola."},{"book":"Matayo","chapter":"10","verse":"16","text":"“Lele, ne nankinga mangweto andi mambelele panakati ja mamei. Mmaganga makakalamui andi lijoka, na mmaganga mangakijonga andi ngunda."},{"book":"Matayo","chapter":"10","verse":"17","text":"Ntamanga maha na bandu, gambu bapakumpeleka kamabalacha nu kumputanga bokola mumajumba gabe gu kugongalela."},{"book":"Matayo","chapter":"10","verse":"18","text":"Mabampelekanga kwa akatawala na akangwana kwa magambu gangune, kupala kuchalakicha kwabe nu kubandu bangammanya Nnoongo."},{"book":"Matayo","chapter":"10","verse":"19","text":"Pabapakumpeleka kamabalacha makapweleje kilebe champakulongela kingobu anda kiike mampatanga chukulongela."},{"book":"Matayo","chapter":"10","verse":"20","text":"Gambu mpakulonge mangwetumweje nambu apakulonge Uhuke jwa Nnoongo ojwabi nkati jinu."},{"book":"Matayo","chapter":"10","verse":"21","text":"“Mundu anng'aluka nnunagwakwe akomigwe, na awawa banng'aluka mwana gwabe, ni ingota mayajingalila achikibelei mundu na kakomanga."},{"book":"Matayo","chapter":"10","verse":"22","text":"Bandu boa bapakunchimwa mangweto kwa magambu ga liina lyango. Nambu ojwapakuimbalila mpaka kupela, nga ojwapakomboka."},{"book":"Matayo","chapter":"10","verse":"23","text":"Bandu anda bampoteka pikilambo chimwe ntilila kilambo chenge. Nannenge kweli nyomoje mwanja gwinu muilambo yoa ya Kuisilaeli nukuikaje Mwana jwa Mundu."},{"book":"Matayo","chapter":"10","verse":"24","text":"“Napunji kapetaje aboli bakwe, na mmanda nkolongwaje kapeta angwana."},{"book":"Matayo","chapter":"10","verse":"25","text":"Napunji apala abe andi aboli mundu na mmanda apala abe andi angwana mundu. Anda munanhota pakaja bankema Belizebuli mmanya akalongamundu bapakemigwa maina mabaja muno."},{"book":"Matayo","chapter":"10","verse":"26","text":"“Makajobokaje bandu benia. Kila chikiekeligwe kiba kuekuligwa, na kila chikiigwe kiba kubonekana."},{"book":"Matayo","chapter":"10","verse":"27","text":"Chinannenge pulubendu, mikilenga pandaa, na kilebe chimikijoa chakang'ing'iigwa ntandachanga pukongolou."},{"book":"Matayo","chapter":"10","verse":"28","text":"Makajogopaje abakoma mmele, nambu kuotwaje koma na kiuke. Mbaya kunyogopa Nnoongo jwaotwile kukoma mmele na kiuke nukunneke kumwoto gwangaimika machoba goa."},{"book":"Matayo","chapter":"10","verse":"29","text":"Iyebele ibena iuchigwa yumuni nhwano. Nambu kibije ata kiyebele chimwe chekigwe paye pangapala Awabinu bu kumbengu."},{"book":"Matayo","chapter":"10","verse":"30","text":"Nambu kwinu mangweto nywili yu mutwe gwinu ibalangigwe yoa."},{"book":"Matayo","chapter":"10","verse":"31","text":"Kwa yene makajogopaje, mangweto mwe mambone muno kupeta iyebele ijingi!"},{"book":"Matayo","chapter":"10","verse":"32","text":"“Kila mundu ojwanyeketela pabandu, nane uyo manannyeketela nnongi ja Awabango ababi kumbengu."},{"book":"Matayo","chapter":"10","verse":"33","text":"Nambu jwajwoa ojwapakungana pabandu, nane manakana nnongi ja Awabango ababi kumbengu."},{"book":"Matayo","chapter":"10","verse":"34","text":"“Makakita nhikila kubeka tengelaje padunia. Nambu nhikila kubeka tengelaje nambu upanga."},{"book":"Matayo","chapter":"10","verse":"35","text":"Gambu nhikila kubeka kupwilikana panakati ja mundu na awamundu, panakati ja nhwenja na amamundu, panakati ja nkoano na akimundu."},{"book":"Matayo","chapter":"10","verse":"36","text":"Na angondwa ba mundu biba akalongomundu."},{"book":"Matayo","chapter":"10","verse":"37","text":"“Abapala awamundu andaje amamundu kumbeta nenga, benia babi kumbalaje nenga. Abapampala mwana munalome mwana munkege kumbeta nenga, kupaligwaje kube napunji."},{"book":"Matayo","chapter":"10","verse":"38","text":"Mundu jwangapotola nchalaba gwakwe nu kungengama, kupaligwaje kube napunji jwango."},{"book":"Matayo","chapter":"10","verse":"39","text":"Mundu jwajoa ojwaagabala bwomi gwakwe, apakuoya na ojwaoya bwomi gwakwe kwa magambu gangu nenga, apakupata."},{"book":"Matayo","chapter":"10","verse":"40","text":"“Abampoke mangweto bamboke nenga, na abamboke nenga bapoke abandumite."},{"book":"Matayo","chapter":"10","verse":"41","text":"Mundu jwajoa ojwampoke nnondoli kwa magambu ga nnondoli, mapokela hupo yu ulondoli. Ojwampoke mundu jwa mwojo gwambone kwa magambu ga mwojo gwambone apokela upo ya mwojo gwambone."},{"book":"Matayo","chapter":"10","verse":"42","text":"Nannengelanga kweli, jwajoa ojwapakumpe mundu jumwe kati ja akachoko aba kata ja mache gukunywe gambu jwenio napunji jwango, apelelwaje kupoke hupo yakwe.”"}]}