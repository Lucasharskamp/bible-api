{"data":[{"book":"2 Ahemfo","chapter":"6","verse":"1","text":"Da bi, adiyifo kuw baa Elisa nkyɛn bɛka kyerɛɛ no se, “Sɛnea wo ara wuhu no, baabi a yɛne wo hyia ha yi sua."},{"book":"2 Ahemfo","chapter":"6","verse":"2","text":"Ma yɛnkɔ Asubɔnten Yordan ho a nnua bebree wɔ hɔ. Ɛhɔ de, yebetumi asi ɔdan foforo, ahyia mu wɔ hɔ.”"},{"book":"2 Ahemfo","chapter":"6","verse":"3","text":"Obi kaa nʼadwene se, “Mesrɛ wo, bɛka yɛn ho na yɛnkɔ.”"},{"book":"2 Ahemfo","chapter":"6","verse":"4","text":"Bere a woduu Yordan ho no, wofii ase buu nnua."},{"book":"2 Ahemfo","chapter":"6","verse":"5","text":"Nanso wɔn mu baako rebu dua no, nʼabonnua hɔn tɔɔ asu no mu. Ɔteɛɛ mu se, “O me wura! Ɛyɛ abonnua a mekɔsrɛe!”"},{"book":"2 Ahemfo","chapter":"6","verse":"6","text":"Onyankopɔn nipa no bisae se, “Ɛhefa na ɛtɔe?” Ɔkyerɛɛ Elisa baabi ko no, Elisa twaa pema, na ɔtow kyenee asu no mu. Ɛhɔ ara abonnua ti no pagyaw ne ho, bɛtɛn asu no ani."},{"book":"2 Ahemfo","chapter":"6","verse":"7","text":"Elisa ka kyerɛɛ no se, “Ma so yi.” Na ɔbarima no teɛɛ ne nsa yii."},{"book":"2 Ahemfo","chapter":"6","verse":"8","text":"Bere a Aramhene ne Israel redi ako no, ɔne ne mpanyimfo tuu agyina, kae se, “Yɛbɛboaboa yɛn asraafo ano wɔ ha anaa ɛha.”"},{"book":"2 Ahemfo","chapter":"6","verse":"9","text":"Ntɛm pa ara, Onyankopɔn nipa Elisa bɔɔ Israelhene6.9 Israelhene no din de Yoram. kɔkɔ se, “Ntwiw mmɛn beae hɔ, efisɛ Aramfo no reyɛ nhyehyɛe, aboaboa wɔn asraafo ano wɔ hɔ.”"},{"book":"2 Ahemfo","chapter":"6","verse":"10","text":"Enti Israelhene hwɛɛ beae a Onyame nipa no kyerɛe no no. Elisa kɔɔ so bɔɔ ɔhene no kɔkɔ mpɛn pii, na ɛmaa nʼani daa fam wɔ mmeae a ɛtete saa no ho."},{"book":"2 Ahemfo","chapter":"6","verse":"11","text":"Aramhene werɛ how wɔ asɛm yi ho. Ɔfrɛɛ ne mpanyimfo bisaa wɔn se, “Mo mu hena na ɔyɛ ɔfatwafo no? Hena na ɔka me nhyehyɛe a mayɛ kyerɛ Israelhene?”"},{"book":"2 Ahemfo","chapter":"6","verse":"12","text":"Mpanyimfo no mu baako buae se, “Me wura, ɛnyɛ yɛn. Elisa a ɔyɛ odiyifo wɔ Israel no na ɔka wo kokoamsɛm kyerɛ Israelhene.”"},{"book":"2 Ahemfo","chapter":"6","verse":"13","text":"Ɔhene no hyɛe se, “Monkɔhwehwɛ baabi a Elisa wɔ, na yɛbɛsoma asraafo ama wɔakɔkyere no.” Na nkra bae se, “Elisa wɔ Dotan.”"},{"book":"2 Ahemfo","chapter":"6","verse":"14","text":"Enti anadwo bi, Aramhene somaa asraafo bebree ne wɔn nteaseɛnam ne wɔn apɔnkɔ kotwaa dantaban faa kuropɔn no ho."},{"book":"2 Ahemfo","chapter":"6","verse":"15","text":"Bere a Onyankopɔn nipa no somfo sɔree ahemadakye, sii afikyiri no, na asraafo, apɔnkɔ ne nteaseɛnam atwa hɔ ahyia. Ɔteɛɛ mu kyerɛɛ Elisa se, “O, me wura! Dɛn na yɛnyɛ?”"},{"book":"2 Ahemfo","chapter":"6","verse":"16","text":"Elisa ka kyerɛɛ no se, “Nsuro na yɛwɔ dɔm sen wɔn.”"},{"book":"2 Ahemfo","chapter":"6","verse":"17","text":"Afei, Elisa bɔɔ mpae se, “Awurade, bue nʼani na ma onhu ade,” Awurade buee ne somfo ani, na ɔmaa nʼani so no, ohuu sɛ Elisa nkyɛn mu a ɛkyerɛ bepɔw no, ogya apɔnkɔ ne nteaseɛnam na ayɛ hɔ ma."},{"book":"2 Ahemfo","chapter":"6","verse":"18","text":"Bere a Aramfo asraafo bɔ puaa wɔn no, Elisa bɔɔ mpae se, “Awurade, mesrɛ wo, ma wɔn ani mfurafura.” Na Awurade yɛɛ nea Elisa bisae no."},{"book":"2 Ahemfo","chapter":"6","verse":"19","text":"Na Elisa fii adi, kɔka kyerɛɛ wɔn se, “Moafa ɔkwan bɔne so aba. Ɛnyɛ kurow a morehwehwɛ no ni. Munni mʼakyi, na mede mo bɛkɔ onipa a morehwehwɛ no no nkyɛn.” Na odii wɔn anim koduu Samaria."},{"book":"2 Ahemfo","chapter":"6","verse":"20","text":"Na woduu Samaria pɛ, Elisa bɔɔ mpae se, “Awurade, afei bue wɔn ani, na ma wonhu ade.” Na Awurade yɛe, na wohuu sɛ wɔwɔ Samaria."},{"book":"2 Ahemfo","chapter":"6","verse":"21","text":"Bere a Israelhene huu wɔn no, ɔteɛɛ mu, bisaa Elisa se, “Mʼagya, minkunkum wɔn ana?”"},{"book":"2 Ahemfo","chapter":"6","verse":"22","text":"Elisa buaa no se, “Nkunkum wɔn. So wubekunkum wɔn a wode wʼankasa afoa ne agyan afa wɔn nnommum no ana? Ma wɔn aduan ne nsu, na wonnidi, nnom na ma wɔnsan nkɔ wɔn wura nkyɛn.”"},{"book":"2 Ahemfo","chapter":"6","verse":"23","text":"Enti ɔhene no too wɔn pon kɛse, na wodidi, nom wiee no ɔma wɔsan kɔɔ wɔn hene nkyɛn. Enti Aramfo afowfo no twee wɔn ho fii Israel asase ho koraa."},{"book":"2 Ahemfo","chapter":"6","verse":"24","text":"Akyiri no, Aramhene Ben-Hadad boaboaa nʼakofo nyinaa ano, de wɔn kotuaa Samaria ano."},{"book":"2 Ahemfo","chapter":"6","verse":"25","text":"Ɛbaa saa no, ɔkɔm kɛse baa kurow no mu. Ɛyɛɛ kakra no, na wɔtɔn afurum ti nsania ani dwetɛ kilogram baako, na aborɔnoma bin kuruwa ma, na ne bo yɛ nsania ani dwetɛ gram aduonum awotwe."},{"book":"2 Ahemfo","chapter":"6","verse":"26","text":"Da bi a Israelhene nam kurow no fasu ho no, ɔbea bi kɔɔ ne nkyɛn kɔsrɛɛ no se, “Me wura ɔhene, mesrɛ wo, boa me.”"},{"book":"2 Ahemfo","chapter":"6","verse":"27","text":"Obuaa no se, “Sɛ Awurade ammoa wo a, dɛn na metumi ayɛ? Minni aduan anaa nsa a mede bɛma wo.”"},{"book":"2 Ahemfo","chapter":"6","verse":"28","text":"Ɔhene no bisaa no se, “Dɛn asɛm?”"},{"book":"2 Ahemfo","chapter":"6","verse":"29","text":"Enti yɛnoaa me babarima wee. Afei, ade kyee no, meka kyerɛɛ no se, ‘Kum wo babarima no ma yɛnwe,’ nanso na ɔde no akosie.”"},{"book":"2 Ahemfo","chapter":"6","verse":"30","text":"Na ɔhene no tee saa asɛm no, osunsuan ne ntade mu. Na ɔhene no nenam ɔfasu no ho no, nnipa no huu sɛ ɔhyɛ atweaatam wɔ nʼase."},{"book":"2 Ahemfo","chapter":"6","verse":"31","text":"Ɔhene no kaa ntam se, “Sɛ nnɛ mankum Safat babarima Elisa a, Onyankopɔn nkum me.”"},{"book":"2 Ahemfo","chapter":"6","verse":"32","text":"Elisa te ne fi a ɔne Israel mpanyimfo reyɛ nhyiamu na ɔhene somaa abɔfo kɔfrɛɛ no. Nanso ansa na abɔfo no rebedu no, Elisa ka kyerɛɛ mpanyimfo no se, “Owudifo asoma ɔbarima bi sɛ ommekum me. Sɛ odu ha a, to pon no mu, na ɔnka akyi. Na ɛrenkyɛ ne wura no bedi nʼakyi aba.”"},{"book":"2 Ahemfo","chapter":"6","verse":"33","text":"Elisa gu so rekasa no, ɔbɔfo no bae."}]}