{"data":[{"book":"ULukha","chapter":"12","verse":"1","text":"Ngalesosikhathi sekubuthene ixuku lezinkulungwane zabantu, sebenyathelana, uJesu waqala ukukhuluma kubafundi bakhe esithi, “Qaphelani imvubelo yabaFarisi, iyikuzenzisa."},{"book":"ULukha","chapter":"12","verse":"2","text":"Kakukho okufihliweyo okungayi kuvezwa obala, lokufihliweyo okungayikwaziwa."},{"book":"ULukha","chapter":"12","verse":"3","text":"Lokho okukhulume emnyameni kuzazwakala emini lithe bha, lalokho obukunyenyezela endlebeni ezindlini zangaphakathi kuzamenyezelwa phezu kophahla lwezindlu."},{"book":"ULukha","chapter":"12","verse":"4","text":"Ngiyalitshela bangane, lingabesabi labo ababulala umzimba kungabikhona okunye abangakwenza ngemva kwalokho."},{"book":"ULukha","chapter":"12","verse":"5","text":"Kodwa ngizalitshengisa lowo okumele limesabe: Mesabeni lowo, othi esebulele umzimba, abe lamandla okuwuphosela esihogweni. Yebo, ngithi mesabeni."},{"book":"ULukha","chapter":"12","verse":"6","text":"Intaka ezinhlanu kazithengiswa ngendibilitshi ezimbili na? Kodwa kayikho lanye yazo uNkulunkulu ayilibalayo."},{"book":"ULukha","chapter":"12","verse":"7","text":"Ngempela, inwele zekhanda lakho zibaliwe. Lingesabi; lina liligugu ukwedlula intaka ezinengi."},{"book":"ULukha","chapter":"12","verse":"8","text":"Ngiyalitshela, lowo ongivuma phambi kwabantu, iNdodana yoMuntu layo izamvuma phambi kwezingilosi zikaNkulunkulu."},{"book":"ULukha","chapter":"12","verse":"9","text":"Kodwa lowo ongiphikayo phambi kwabantu uzaphikwa phambi kwezingilosi zikaNkulunkulu."},{"book":"ULukha","chapter":"12","verse":"10","text":"Njalo wonke umuntu okhuluma okubi ngeNdodana yoMuntu uzathethelelwa kodwa lowo ohlambaza uMoya oNgcwele akayikuthethelelwa."},{"book":"ULukha","chapter":"12","verse":"11","text":"Nxa limiswa phambi kwamasinagogu, phambi kwababusi labaphathi, lingazihluphi ngokuthi lizazivikela lisithini kumbe ukuthi lizakuthini,"},{"book":"ULukha","chapter":"12","verse":"12","text":"ngoba uMoya oNgcwele uzalifundisa ngalesosikhathi lokho elifanele likutsho.”"},{"book":"ULukha","chapter":"12","verse":"13","text":"Omunye emphakathini wathi kuye, “Mfundisi, tshela umfowethu ukuthi angabele ilifa lami.”"},{"book":"ULukha","chapter":"12","verse":"14","text":"UJesu waphendula wathi, “Ndoda, ngibekwe ngubani ukuba ngumahluleli kumbe umlamuli wenu?”"},{"book":"ULukha","chapter":"12","verse":"15","text":"Wasesithi kubo, “Qaphelani! Limukani inhlobo zonke zobuhaga; isiqokoqela sempilo yomuntu kasikho ebunengini benotho yakhe.”"},{"book":"ULukha","chapter":"12","verse":"16","text":"Wasebatshela umzekeliso wathi, “Insimu yenye indoda eyayinothile yaba lenala eyesabekayo."},{"book":"ULukha","chapter":"12","verse":"17","text":"Yasinakana yathi, ‘Kambe ngenzeni? Angilandawo yokubeka amabele ami.’"},{"book":"ULukha","chapter":"12","verse":"18","text":"Yasisithi, ‘Nanku engizakwenza. Ngizazidiliza iziphala zami ngakhe ezinkulu kulalezi, besengithela khona wonke amabele ami kanye lezinye impahla zami."},{"book":"ULukha","chapter":"12","verse":"19","text":"Ngizazitshela ngithi, “Usulezinto ezinengi ezinhle njalo ezizakwanela iminyaka eminengi. Kholisa impilo, udle, unathe uthokoze.” ’"},{"book":"ULukha","chapter":"12","verse":"20","text":"Kodwa uNkulunkulu wathi kuye, ‘Wena siwula ndini! Ngalobubusuku impilo yakho izathathwa. Pho ngubani ozazuza lokhu obusuzilungisele khona na?’"},{"book":"ULukha","chapter":"12","verse":"21","text":"Yikho lokhu okuzakwenzeka kulowo ozibekela inotho kodwa enganothanga kuNkulunkulu.”"},{"book":"ULukha","chapter":"12","verse":"22","text":"UJesu wasesithi kubafundi bakhe: “Ngakho ngilitshela ukuthi lingakhathazeki ngokuphila kwenu, ukuthi lizakudlani kumbe ngomzimba wenu, ukuthi lizagqokani."},{"book":"ULukha","chapter":"12","verse":"23","text":"Impilo iyakudlula ukudla, lomzimba uyazedlula izembatho."},{"book":"ULukha","chapter":"12","verse":"24","text":"Khumbulani amawabayi, kawahlanyeli, kawavuni, kawalaso isiphala kodwa uNkulunkulu uyawapha ukudla. Manje lina liqakatheke okwedlula izinyoni!"},{"book":"ULukha","chapter":"12","verse":"25","text":"Ngubani kini othi ngokukhathazeka angezelele ihola elilodwa empilweni yakhe na?"},{"book":"ULukha","chapter":"12","verse":"26","text":"Njengoba lingeke liyenze linto encinyane kangaka, lizihluphelani na ngokunengi?"},{"book":"ULukha","chapter":"12","verse":"27","text":"Ake libone ukuthi amaluba eganga akhula njani. Kawasebenzi njalo aweluki. Kodwa ngilitshela ukuthi laye uSolomoni ekucwebezeleni kwakhe kazange acece njengawo."},{"book":"ULukha","chapter":"12","verse":"28","text":"Nxa uNkulunkulu ececisa kanjalo utshani beganga, obukhona namuhla, kusasa sebuphoselwa emlilweni, kambe uzalicecisa kanganani na, lina bokukholwa okuncinyane!"},{"book":"ULukha","chapter":"12","verse":"29","text":"Lingazihluphi ezinhliziyweni zenu ngokuthi lizakudlani kumbe lizanathani; lingakhathazeki ngalokho."},{"book":"ULukha","chapter":"12","verse":"30","text":"Ngoba umhlaba wabezizwe uxotshana lezinto ezinjalo, ikanti uYihlo uyazi ukuthi liyazidinga."},{"book":"ULukha","chapter":"12","verse":"31","text":"Kodwa funani umbuso wakhe, zonke lezizinto lizaziphiwa lazo."},{"book":"ULukha","chapter":"12","verse":"32","text":"Lingesabi, mhlambi omncane, ngoba uYihlo uthandile ukulipha umbuso."},{"book":"ULukha","chapter":"12","verse":"33","text":"Thengisani impahla yenu liphe abampofu. Zidingeleni izikhwama ezingagugiyo, inotho ezulwini engayikuphela, lapho okungasondeli khona isela loba impehlane engabhubhisi khona."},{"book":"ULukha","chapter":"12","verse":"34","text":"Ngoba lapho okulenotho yakho khona, inhliziyo yakho layo ilapho.”"},{"book":"ULukha","chapter":"12","verse":"35","text":"“Gqokani lilindele inkonzo lezibane zenu zihlale zibhebha"},{"book":"ULukha","chapter":"12","verse":"36","text":"njengamadoda elindele inkosi yawo ukuba ibuye edilini lomthimba ukuze kuthi nxa ifika iqoqoda aphange ayivulele umnyango."},{"book":"ULukha","chapter":"12","verse":"37","text":"Kuzakuba kuhle kulezozinceku inkosi yazo ezazifica zilindile nxa ifika. Ngilitshela iqiniso ukuthi yona izagqokela ukubaphakela, bona bahlale etafuleni, yona ibaphakele."},{"book":"ULukha","chapter":"12","verse":"38","text":"Kuzakuba kuhle kulezozinceku inkosi yazo ezazifica zilindile loba ingabe ifika ngomlindo wesibili loba owesithathu ebusuku."},{"book":"ULukha","chapter":"12","verse":"39","text":"Kodwa zwisisani lokhu: Aluba umninindlu ubesazi ukuthi isela lizafika ngasiphi isikhathi ubengasoze ayekele indlu yakhe igqekezwe."},{"book":"ULukha","chapter":"12","verse":"40","text":"Lani hlalani lilindile ngoba iNdodana yoMuntu izafika ngesikhathi elingayilindelanga ngaso.”"},{"book":"ULukha","chapter":"12","verse":"41","text":"UPhethro wabuza wathi, “Nkosi, umzekeliso lo uwuqondise kithi kumbe ebantwini bonke na?”"},{"book":"ULukha","chapter":"12","verse":"42","text":"INkosi yaphendula yathi, “Ngubani kambe ongumphathi othembekileyo, ohlakaniphileyo, othi inkosi yakhe imbeke ukukhangela izisebenzi zayo ukuba aziphe isabelo sazo sokudla ngesikhathi esifaneleyo?"},{"book":"ULukha","chapter":"12","verse":"43","text":"Kuzakuba kuhle kuleyo nceku inkosi ezayifica isenza njalo ekuphendukeni kwayo."},{"book":"ULukha","chapter":"12","verse":"44","text":"Ngilitshela iqiniso, izakumbeka ukuthi aphathe yonke impahla yayo."},{"book":"ULukha","chapter":"12","verse":"45","text":"Kodwa cabanga nxa inceku ingazitshela ithi, ‘Inkosi yami isiphuzile ukubuya,’ ibisiqalisa ukutshaya ezinye izisebenzi zesilisa lezesifazane, ibisisidla, inatha idakwe."},{"book":"ULukha","chapter":"12","verse":"46","text":"Inkosi yaleyonceku izabuya ngosuku engacatshangelwa khona langesikhathi inceku engasaziyo. Izayiqumaquma iyiphe indawo phakathi kwabangakholwayo."},{"book":"ULukha","chapter":"12","verse":"47","text":"Leyonceku ethi ikwazi okufunwa yinkosi yayo kodwa ingalindi kumbe ingalungisi lokho inkosi yayo ekufunayo izatshaywa okuzwayo."},{"book":"ULukha","chapter":"12","verse":"48","text":"Kodwa lowo ongaziyo njalo owenza izinto eziholela ekubhujisweni uzatshaywa mbijana. Kulowo ophiwe okunengi, kuzafuneka okunengi kuye; lakulowo ogciniswe okunengi, kuzafuneka okunengi kulalokho.”"},{"book":"ULukha","chapter":"12","verse":"49","text":"“Ngilande ukuzalumathisa umlilo emhlabeni, ngize ngifise ukuthi ngabe uvele usungunguma!"},{"book":"ULukha","chapter":"12","verse":"50","text":"Kodwa ngiseselobhaphathizo okusamele ngilungene, kodwa ngikhathazekile kakhulu kuze kugcwaliseke lokho!"},{"book":"ULukha","chapter":"12","verse":"51","text":"Licabanga ukuthi ngalanda ukuletha ukuthula emhlabeni na? Hatshi, zwanini, ngalanda ukuzehlukanisa."},{"book":"ULukha","chapter":"12","verse":"52","text":"Kusukela manje bazakuthi bebahlanu emulini behlukane, abathathu bexabana lababili, lababili bexabana labathathu."},{"book":"ULukha","chapter":"12","verse":"53","text":"Bazakwehlukana, uyise axabane lendodana, indodana ixabane loyise, unina lendodakazi, indodakazi ixabane lonina, uninazala axabane lomalukazana, umalukazana loninazala.”"},{"book":"ULukha","chapter":"12","verse":"54","text":"Wathi exukwini labantu: “Lithi lingabona iyezi liqhamuka entshonalanga liphange lithi, ‘Izulu lizakuna,’ lakanye line."},{"book":"ULukha","chapter":"12","verse":"55","text":"Kuthi kungavunguza umoya weningizimu lithi, ‘Kuzatshisa,’ lakanye kube njalo."},{"book":"ULukha","chapter":"12","verse":"56","text":"Bazenzisi! Liyakwazi ukuchaza izibonakaliso zomhlaba lezomkhathi. Kungani pho lingakwazi ukuchaza isikhathi lesi esikuso na?"},{"book":"ULukha","chapter":"12","verse":"57","text":"Kungani kanti lingaziboneli lina ngokwenu okuyikho okulungileyo na?"},{"book":"ULukha","chapter":"12","verse":"58","text":"Nxa uhamba lalowo okumangalelayo lisiya kumahluleli, zama ngamandla ukuthi liqedelane lisesendleleni, funa akudonsele kumahluleli, lomahluleli abesekudlulisela enxuseni lona inxusa likuthele entolongweni."},{"book":"ULukha","chapter":"12","verse":"59","text":"Ngiyakutshela, kawusoze uphume uze uhlawule kanye lohlamvana lokucina lwemali.”"}]}