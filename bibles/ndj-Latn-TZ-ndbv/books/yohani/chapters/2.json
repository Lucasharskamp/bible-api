{"data":[{"book":"Yohani","chapter":"2","verse":"1","text":"Lijuva lya tatu kwavelili na lihungu lya kuyiheta mumbwani ya Kana ya mlima wa Galilaya. Mawaki Yesu avelili pala."},{"book":"Yohani","chapter":"2","verse":"2","text":"Wuwula wula Yesu pamu na vandundami vaki valalikiwili mulihungu lila."},{"book":"Yohani","chapter":"2","verse":"3","text":"Difwayi payipelili, mawaki Yesu kamuwombela Yesu, “Vandu vavahela difwayi.”"},{"book":"Yohani","chapter":"2","verse":"4","text":"Yesu kamuyangula, “Mau, ukotoo kung'ombela cha kugola, saa ya nenga yikalihela kufika.”"},{"book":"Yohani","chapter":"2","verse":"5","text":"Pambeli mawaki Yesu kavawombela vala vandumindumi, “Chochosi chavawombela, mugoli.”"},{"book":"Yohani","chapter":"2","verse":"6","text":"Pala pavelili na ngwangu sita sigoliwili na migonguveli. Ngwangu asi shavikiwili na Vayawudi kwanongwa ya kutayila machi va kuying'alisha kucha chishovi chawu. Kila ngwangu yimu yayingilagha ndowu mbili awu ndatu sha machi."},{"book":"Yohani","chapter":"2","verse":"7","text":"Yesu kavawombela vala vandumindumi, “Mumemeshi machi mungwangosi.” Veni vamemesha dali."},{"book":"Yohani","chapter":"2","verse":"8","text":"Pambeli Yesu kavawombela, “Ponopa muteki machi ava muyeghi kwa mkomi wa lihungu.” Vandumindumi vavayegha"},{"book":"Yohani","chapter":"2","verse":"9","text":"machi vala yivaghalambukili kuva difwayi kwa mkomi wa lihungu, mweni kavayesha. Mkomi yula amanyili ha koti kuyifumili difwayi yila, lakini vandumindumi yivamyeghilili machi vamanyili koti kuyifumili. Topi kamukema yula yaheta,"},{"book":"Yohani","chapter":"2","verse":"10","text":"kamuwombela, “Vandu vosi vakutawula tanila difwayi yiveli nofu, pambeli vakutawula yila yingajila kuva nofu. Lakini yuwi kuyilindila difwayi nofu mbaka ponopawu.”"},{"book":"Yohani","chapter":"2","verse":"11","text":"Yesu kagola muhilu awu wa kwaa aku mbwani ya Kana, mumlima wa Galilaya. Pala palangushili ukomi waki na vandundami vaki vamujumilili."},{"book":"Yohani","chapter":"2","verse":"12","text":"Pagolili kala afi, Yesu pamu na mamundu na vandundami vaki na valongumundu vayenda Kapelinaumu. Aku vayikalili majuva madokwa."},{"book":"Yohani","chapter":"2","verse":"13","text":"Payiveyi samba lifika lihungu lya Pasaka ya Vayawudi, Yesu ayendili Yelusalemu."},{"book":"Yohani","chapter":"2","verse":"14","text":"Pafikili munyumba ya Chapanga, kavawona vandu pavagola uchulusi wa vasenga na vafungami na vangunda na vandu vamonga vagolagha uchulusi wa kukovanika mbiya pamesa shawu."},{"book":"Yohani","chapter":"2","verse":"15","text":"Topi kapota luwoyi, kagola ndomondu, kavavinga vosi munyumba ya Chapanga pamu na vasenga na vafungami vawu. Pambeli kaghalambula mesa sha vala vakovanikeyi mbiya na kusimwaghanga mbiya shawu."},{"book":"Yohani","chapter":"2","verse":"16","text":"Pambeli kavawombela vala vosi vawuleyi vangunda, “Muwushi findu fyenu apa. Nongwa liki mukuyigola nyumba ya Tati wa nenga kuva soku?”"},{"book":"Yohani","chapter":"2","verse":"17","text":"Vanachuli vaki vakumbuka fila filongu fiyandikiwili Mumayandiku Vang'alili, “Chapanga Utami wangu kwanongwa ya nyumba yaku wukunyanya kucha motu.”"},{"book":"Yohani","chapter":"2","verse":"18","text":"Pambeli vakomi va Vayawudi vamudasha Yesu, “Wuli dawugoli muhilu liki kutulangusha kucha yuwi kuva na uwesu wa kugola afi?”"},{"book":"Yohani","chapter":"2","verse":"19","text":"Yesu kavayangula, “Mubowoli ayi nyumba ya Chapanga na nenga dandiyijengi kwa majuva matatu!”"},{"book":"Yohani","chapter":"2","verse":"20","text":"Vayawudi vamudasha, “Ayi nyumba ya Chapanga yajengiwili kwa myaka milongu mchechi na sita! Yuwi ujengi kwa majuva matatu hela?”"},{"book":"Yohani","chapter":"2","verse":"21","text":"Lakini nyumba ya Chapanga yadetili Yesu yaveli mvili waki mweni."},{"book":"Yohani","chapter":"2","verse":"22","text":"Yesu pashukukili kufuma kwa vasovili, vandundami vaki vakumbukili chila chadetili. Vajumila Mayandiku Vang'alili na vajumila filongu fila fyadetili Yesu."},{"book":"Yohani","chapter":"2","verse":"23","text":"Yesu paghaveyi Yelusalemu mulihungu lya Pasaka, vandu vatangalili vamjumilili kwanongwa vafiwonili filangushilu fyagolili."},{"book":"Yohani","chapter":"2","verse":"24","text":"Lakini Yesu avajumilili ha, kwanongwa avamanyili vosi finofu."},{"book":"Yohani","chapter":"2","verse":"25","text":"Wuwula wula mweni adayilili ha mundu amtovileli filongu fya mundu wingi, kwanongwa afimanyili fivelili mundima sha vandu."}]}