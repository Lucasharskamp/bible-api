{"data":[{"book":"Yohani","chapter":"13","verse":"1","text":"Yaveli lijuva limu lya Lihungu likali hela kufika. Yesu kamanya kucha saa yaki ya kuwuka pamlima kuyenda kwa Tati yafikili. Avatamili vandu yivaveli vaki va pamlima majuva vosi, avatamili munu!"},{"book":"Yohani","chapter":"13","verse":"2","text":"Yesu pamu na vandundami vaki vayikalili pamu vakulya filivi fya pamihi. Lijangavandu avikili kala mundima ya Yudasi mwana wa Simoni Sikaliyoti, hoshu ya kumushengeta Yesu."},{"book":"Yohani","chapter":"13","verse":"3","text":"Yesu amanyili kucha Tati kamgayila findu fyosi mumawoku vaki na mweni kafuma kwa Chapanga na akuwuya kwa Chapanga."},{"book":"Yohani","chapter":"13","verse":"4","text":"Yesu kayisegha pafilivi, kakusa yingwa yaki, kayiwopa lukwindu muchiwunu."},{"book":"Yohani","chapter":"13","verse":"5","text":"Pambeli kataya machi mungwangu, kakanda kuvawofuva mawulu vandundami vaki kunu pavapukuta na yingwa yafwalili muchiwunu."},{"book":"Yohani","chapter":"13","verse":"6","text":"Kayenda paveli Simoni Petili, mweni kawomba, “Bambu yuwi ukung'ofua nenga mawulu?”"},{"book":"Yohani","chapter":"13","verse":"7","text":"Yesu kayangula, “Chila chigola ponopa kuchimanya ha, lakini daumanyi pambeli”"},{"book":"Yohani","chapter":"13","verse":"8","text":"Petili kamuwombela, “Dauweshi kung'ofuwa nenga mawulu vangu hata kamu!”"},{"book":"Yohani","chapter":"13","verse":"9","text":"Simoni Petili kamyangula Bambu, “Ng'ofuwi, mawulu hela ha pamu na mawoku vangu na mutwi.”"},{"book":"Yohani","chapter":"13","verse":"10","text":"Yesu kamuwombela, “Yayovili, kang'ala kala, akudayila kuyova kandi ha ila kunava mawulu hela. Yumwi mung'ala kala ila yumu hela.”"},{"book":"Yohani","chapter":"13","verse":"11","text":"Yesu amumanyili kala yula daamushengeti, ndi nongwa awombili naha, “Mwavosi yumwi mung'ala kala, ila yumu hela.”"},{"book":"Yohani","chapter":"13","verse":"12","text":"Pavawofuwili kala mawulu, kakusumbula yingwa yaki, kayikala pamesa, kavawombela, “Mufimanya fyendivagolili?"},{"book":"Yohani","chapter":"13","verse":"13","text":"Yumwi mukungema nenga Muwula na Bambu, yumwi mukuwomba nyanyi nongwa nenga mweni."},{"book":"Yohani","chapter":"13","verse":"14","text":"Nenga muwula na Bambu wenu ndivawofua yumwi mawulu na yumwi mukudayila muyiwofuvi mwaveni mawulu."},{"book":"Yohani","chapter":"13","verse":"15","text":"Ndiva gayila chilangushilu, yumwi mugoli kucha wugolili nenga."},{"book":"Yohani","chapter":"13","verse":"16","text":"Nakaka nguvawombela, vavanda vavi vakomi ha kwa vabambu vawu na vanjagila vavi vakomi ha kwa yula yavalayishili."},{"book":"Yohani","chapter":"13","verse":"17","text":"Mani muvamanya ava damuvi na ngiba pamugola."},{"book":"Yohani","chapter":"13","verse":"18","text":"Afi fing'omba fya mwavosi yumwi ha, nenga ndiva manya vala ndivashawulili. Lakini Mayandiku yivayandikiwili yivawomba, ‘Yula yalili filivi pamu na nenga danshengeti.’"},{"book":"Yohani","chapter":"13","verse":"19","text":"Nenga ndivawombela filongu afi, fikali kufumbuka ponopa, fifumbuka muweshi kujumila kucha nenga ndi mweni."},{"book":"Yohani","chapter":"13","verse":"20","text":"Nakaka nguvawombela, yamupokela yula yindimulayishili akumbokela nenga na yula yambokela nenga akumpokela yula yanayishili.”"},{"book":"Yohani","chapter":"13","verse":"21","text":"Yesu pawombili filongu fila, ndima yimutama nendu kadeta, “Nakaka nguvawombela muyenu yumu dashengeti!”"},{"book":"Yohani","chapter":"13","verse":"22","text":"Vandundami vayilola veni kwa veni, vamanya ha akumuwomba ghani."},{"book":"Yohani","chapter":"13","verse":"23","text":"Paveli na ndundami yumu Yesu yamtamili aveli kayikala pambali yaki."},{"book":"Yohani","chapter":"13","verse":"24","text":"Simoni Petili akamukupisheyi kwa mawoku pawomba, “Mudashi akumudeta ghani?”"},{"book":"Yohani","chapter":"13","verse":"25","text":"Ndundami yula kaselela pabehi na Yesu kamudasha, “Bambu ghani ayu?”"},{"book":"Yohani","chapter":"13","verse":"26","text":"Yesu kayangula, “Yula yindimupa chipandi cha libumunda chinikishilili ndi mweni. Pambeli katola chipandi cha libumunda kalikishila, kamupa Yudasi mwana wa Simoni Sikaliyoti.”"},{"book":"Yohani","chapter":"13","verse":"27","text":"Yuda patolili libumunda lila, tepu, Lijangavandu limwingila. Yesu kamuwombela, “Chiwudayila kugola goli kalopu.”"},{"book":"Yohani","chapter":"13","verse":"28","text":"Kwa hela mundu yayikalili pamesa yamanyili kucha wuli kamuwombela wula."},{"book":"Yohani","chapter":"13","verse":"29","text":"Yudasi aveli mkola mbiya, vamu vamanyili kucha Yesu akumuwombela mweni akahemeli findu fya lihungu awu kuvagayila vagaju findu."},{"book":"Yohani","chapter":"13","verse":"30","text":"Tepu hela Yuda payangili hela libumunda lila, kafuma panji. Ndayiva pamihi."},{"book":"Yohani","chapter":"13","verse":"31","text":"Yuda pawukili kala, Yesu kawomba, “Topi ukomi wa Mwana wa Mundu wukuwoneka, ponopa ukomi wa Chapanga akuwoneka kupitila mweni."},{"book":"Yohani","chapter":"13","verse":"32","text":"Kucha ukomi wa Chapanga ukuwoneka kupitila mweni, topi mweni Chapanga dagoli ukomi wa Mwana wa Mundu wuwoneki, tepu dagoli afi."},{"book":"Yohani","chapter":"13","verse":"33","text":"Vana vangu dandivi na yumwi padokwa, damunzaki, kucha ndivawombilili Vayawudi, nguvawombela ponopa, ‘Kunyenda, damufiki ha.’"},{"book":"Yohani","chapter":"13","verse":"34","text":"Lilawu lya shonu nguvagayila, muyitami yumwi kwa yumwi, kucha ndivadayilili nenga, ponopa muyitami yumwi kwa yumwi."},{"book":"Yohani","chapter":"13","verse":"35","text":"Naha vandu vosi davamanyi kucha yumwi muva vandundami va nenga, mani mkuyitama yumwi kwa yumwi.”"},{"book":"Yohani","chapter":"13","verse":"36","text":"Simoni Petili kamudasha, “Bambu, ukuyenda koti?”"},{"book":"Yohani","chapter":"13","verse":"37","text":"Petili kadasha, “Bambu, wuli nenga dangweshi ng'odu kukukovikela ponopa? Nenga danyasi unofu wangu kwanongwa ya yuwi.”"},{"book":"Yohani","chapter":"13","verse":"38","text":"Pambeli Yesu kamyangula, “Nakaka yuwi daumalili unofu waku kwanongwa ya nenga? Nakaka nguvawombela kandi njowolu akali kuvika yuwi daunemi nenga myanja mitatu!”"}]}