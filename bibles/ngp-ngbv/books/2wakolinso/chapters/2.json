{"data":[{"book":"2 Wakolinso","chapter":"2","verse":"1","text":"Ivo hiona nisekwiza kwenyu vituhu nnase kuwagela kinyulu."},{"book":"2 Wakolinso","chapter":"2","verse":"2","text":"Kwaivo uneva nnawatendani mnde na kinyulu, niani anisangalaze? Hiyo wadya nawageile kinyulu!"},{"book":"2 Wakolinso","chapter":"2","verse":"3","text":"Nivo vilekile hawegailani baluwa, hiungile kwiza kwenyu, no kugeligwa kinyulu ni wadya want'hu waungigwe kunda kinyemi changu. Nimwe kindedi kugamba nnanda na kinyemi, nanywe nomnde na kinyemi."},{"book":"2 Wakolinso","chapter":"2","verse":"4","text":"Nehiwa wandikilani aho nk'hongo handa na makunt'ho mengi na kinyulu mwo moyo, na masozi mengi, icho nehaunga hiyo kuwagelani kinyulu, mna ni kuwatenda mbunk'hule ivo lukunde lwangu lwili kwenyu."},{"book":"2 Wakolinso","chapter":"2","verse":"5","text":"Uneva mnt'hu kamgela mt'hu mtuhu kinyulu, hanigeile kinyulu miye du, mna kawageleni kinyulu nyuwe nyose, naho hikuunga kundilisa mkali."},{"book":"2 Wakolinso","chapter":"2","verse":"6","text":"Usulumizo uwo enk'higwe ni want'hu wengi umkint'ha."},{"book":"2 Wakolinso","chapter":"2","verse":"7","text":"Isigale nomkadaha kuyajala yadya adamanye, no kumsangalaza vileke msekunda na kinyulu niyo engila usoka vitendese."},{"book":"2 Wakolinso","chapter":"2","verse":"8","text":"Ivo nalombeza kwenyu kugamba, mlagiseni ivo mkumuungisa."},{"book":"2 Wakolinso","chapter":"2","verse":"9","text":"Nawa wandikilagani baluwa idya, Kwaviya naungaga kumanya ivo nomkadaha kwiva kwa kila mbuli."},{"book":"2 Wakolinso","chapter":"2","verse":"10","text":"Uneva mnajala malema ya mnt'hu, name nayajala malema ya mnt'hu uyo. Naho uneva hajala malema ya mnt'hu uyo, nayajala malema ayo hameso ya Kilisito kwajili yenyu."},{"book":"2 Wakolinso","chapter":"2","verse":"11","text":"Vileke kise kumwink'ha Mwavu luhenyo akidant'hilize, kwaviya kimanya upapala wakwe."},{"book":"2 Wakolinso","chapter":"2","verse":"12","text":"Nize nibule kwo mzi wa Toloa, kubilikiza Mbuli Yedi ya Kilisito, nehibwiila mnango kwajili ye indima ya Zumbe ukomolwa."},{"book":"2 Wakolinso","chapter":"2","verse":"13","text":"Mna hikeivile vedi mwo moyo wangu, kwaviya nehinda na kwanga yanga kwaviya hyamuwone Tito ndugu yangu. Nivo valekaga nawalaga wose hadya niyo naita Makedonia."},{"book":"2 Wakolinso","chapter":"2","verse":"14","text":"Mna Mnungu atogolwe yehe akukilongoza kunda wahumi mwo ludongo lukwanga uhumi wa Kilisito. Mnungu akitenda kiigendeze mbuli ye kindedi cha Kilisito enga mhemp'he kila hant'hu."},{"book":"2 Wakolinso","chapter":"2","verse":"15","text":"Kwaviya kinda enga mhemp'he wo ubani uwo Kilisito akumlavila Mnungu, ukufunk'hizwa kwa wose wakuyokolwa, na wadya wa kwaga."},{"book":"2 Wakolinso","chapter":"2","verse":"16","text":"Kwa wose wadya wakwaga ni mp'hofa ya file, mna kwa wose wadya wakuyokolwa, ni mhemp'he ukugela ugima. Niani elo akuunga ande mwe ndima enga iyo?"},{"book":"2 Wakolinso","chapter":"2","verse":"17","text":"Suwe hiyo enga wengi watuhu, wakuitendela yombe Mbuli ya Mnungu, suwe cha bilikiza Mbuli ya Mnungu mwe kindedi kwaviya kitumigwa ni Mnungu, kikanda kilunganywa mwa Kilisito."}]}