{"data":[{"book":"Deuteronomo","chapter":"6","verse":"1","text":"Awa ndi malamulo, malangizo ndi ziphunzitso zimene Yehova Mulungu wanu anandilamula kuti ndikuphunzitseni kuti mukawatsatire mʼdziko limene mukuwolokera Yorodani kuti mukalitenge,"},{"book":"Deuteronomo","chapter":"6","verse":"2","text":"kuti inuyo, ana anu, ndi zidzukulu zanu mʼtsogolomo mudzaope Yehova Mulungu wanu moyo wanu wonse posunga malangizo ndi malamulo ake onse amene ndinakupatsani inu kuti musangalale ndi moyo wautali."},{"book":"Deuteronomo","chapter":"6","verse":"3","text":"Mvera Israeli ndipo usamalitse kuchita malamulowa kuti zinthu zikuyendere bwino mʼdziko ndi kuti muchuluke kwambiri mʼdziko loyenda mkaka ndi uchi monga momwe Yehova Mulungu wa makolo anu anakulonjezerani."},{"book":"Deuteronomo","chapter":"6","verse":"4","text":"Tamvani inu Aisraeli, Yehova Mulungu wathu, Yehova ndi mmodzi."},{"book":"Deuteronomo","chapter":"6","verse":"5","text":"Uzikonda Yehova Mulungu wako ndi mtima wako wonse, ndi moyo wako wonse, ndi mphamvu zako zonse."},{"book":"Deuteronomo","chapter":"6","verse":"6","text":"Malamulo amene ndakupatsani lero ayenera kukhala mu mtima mwanu."},{"book":"Deuteronomo","chapter":"6","verse":"7","text":"Muziwaphunzitsa mwachangu kwa ana anu. Muzikamba za malamulowa pamene muli mʼnyumba zanu, pamene mukuyenda mʼnjira, pamene mukugona ndi pamene mukudzuka."},{"book":"Deuteronomo","chapter":"6","verse":"8","text":"Muwamange ngati zizindikiro pa manja anu ndi kuwamangirira pa zipumi zanu."},{"book":"Deuteronomo","chapter":"6","verse":"9","text":"Muwalembe pa mphuthu za nyumba zanu ndi pa zipata zanu."},{"book":"Deuteronomo","chapter":"6","verse":"10","text":"Pamene Yehova Mulungu wanu akukulowetsani ndi kukupatsani dziko limene analumbirira makolo anu Abrahamu, Isake ndi Yakobo, dziko lokhala ndi mizinda ikuluikulu imene inu simunamange,"},{"book":"Deuteronomo","chapter":"6","verse":"11","text":"nyumba zodzaza ndi zinthu za mitundu yonse zimene inu simunayikemo, zitsime zimene inu simunakumbe, minda ya mpesa ndi mitengo ya olivi zimene inuyo simunadzale, tsono mukadya ndi kukhuta,"},{"book":"Deuteronomo","chapter":"6","verse":"12","text":"samalani kuti mungayiwale Yehova amene anakutulutsani ku Igupto, kukuchotsani mu ukapolo."},{"book":"Deuteronomo","chapter":"6","verse":"13","text":"Muziopa Yehova Mulungu wanu ndi kumutumikira Iye yekha, ndipo muzilumbira pa dzina lake."},{"book":"Deuteronomo","chapter":"6","verse":"14","text":"Musamatsatire milungu ina, milungu ya anthu ena okuzungulirani,"},{"book":"Deuteronomo","chapter":"6","verse":"15","text":"pakuti Yehova Mulungu wanu amene ali pakati panu, ndi Mulungu wansanje ndipo adzakukwiyirani kwambiri ndi kukuwonongani, kukufafanizani mʼdziko."},{"book":"Deuteronomo","chapter":"6","verse":"16","text":"Musamuyese Yehova Mulungu wanu monga munachitira ku Masa."},{"book":"Deuteronomo","chapter":"6","verse":"17","text":"Onetsetsani kuti mukusunga malamulo a Yehova Mulungu wanu, malangizo ake ndi zikhazikitso zake zimene anakulamulirani."},{"book":"Deuteronomo","chapter":"6","verse":"18","text":"Chitani zoyenera ndi zabwino pamaso pa Yehova, kuti zikuyendereni bwino ndi kuti mukhoza kukalowa ndi kulanda dziko labwinolo limene Yehova analonjeza molumbira kwa makolo anu,"},{"book":"Deuteronomo","chapter":"6","verse":"19","text":"kupirikitsiratu adani anu onse, monga Yehova wanenera."},{"book":"Deuteronomo","chapter":"6","verse":"20","text":"Mʼtsogolo muno, ana anu akadzakufunsani kuti, “Kodi tanthauzo la ndondomeko, malangizo, zikhazikitso ndi malamulo amene Yehova Mulungu wathu anakulamulani nʼchiyani?”"},{"book":"Deuteronomo","chapter":"6","verse":"21","text":"Inu mudzawawuze kuti, “Ife tinali akapolo a Farao ku Igupto, koma Yehova anatitulutsa ku Igupto ndi dzanja lamphamvu."},{"book":"Deuteronomo","chapter":"6","verse":"22","text":"Ifeyo tikuona Yehova anatumiza zizindikiro zozizwitsa ndi zodabwitsa, zazikulu ndi zoopsa, pa Aigupto ndi Farao pamodzi ndi banja lake lonse."},{"book":"Deuteronomo","chapter":"6","verse":"23","text":"Koma anatitulutsa kumeneko ndi kutilowetsa kuno natipatsa dziko limene analonjeza mwa lumbiro kwa makolo athu."},{"book":"Deuteronomo","chapter":"6","verse":"24","text":"Yehova anatilamula kuti tizimvera malamulo onsewa, kuti tizimuopa kuti zinthu zizitiyendera bwino pa moyo wathu monga momwe zilili leromu."},{"book":"Deuteronomo","chapter":"6","verse":"25","text":"Ndipo ngati tisamala kumvera malamulo onsewa pamaso pa Yehova Mulungu wathu monga momwe anatilamulira ife, chimenecho chidzakhala chilungamo chathu.”"}]}