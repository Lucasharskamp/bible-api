{"data":[{"book":"2 Ruodhi","chapter":"18","verse":"1","text":"E higa mar adek mar loch Hoshea wuod Ela ruodh Israel, Hezekia wuod Ahaz ruodh Juda nodoko ruoth."},{"book":"2 Ruodhi","chapter":"18","verse":"2","text":"Ne en ja-higni piero ariyo gabich kane obedo ruoth, kendo norito piny kuom higni piero ariyo gochiko, kodak Jerusalem. Min mare ne nyinge Abija nyar Zekaria."},{"book":"2 Ruodhi","chapter":"18","verse":"3","text":"Notimo gima kare e nyim wangʼ Jehova Nyasaye, mana kaka kwar mare Daudi notimo."},{"book":"2 Ruodhi","chapter":"18","verse":"4","text":"Nomuko kuonde motingʼore malo mag lemo, mi otoyo kite milamo kendo ongʼado sirni milamo mag Ashera. Ne otoyo matindo tindo thuond mula mane Musa oloso, nikech nyaka chop ndalono jo-Israel nosebedo kawangʼo ne ubani (ne iluonge ni Nehushtan)."},{"book":"2 Ruodhi","chapter":"18","verse":"5","text":"Hezekia ne ogeno kuom Jehova Nyasaye ma Nyasach Israel. Ne onge ngʼama osechalo kode e dier ruodhi duto mag Juda, bedni negisebedo e loch chon kata bangʼe."},{"book":"2 Ruodhi","chapter":"18","verse":"6","text":"Ne osiko kogeno kuom Jehova Nyasaye mi ok noweyo luwe; kendo ne orito chike mane Jehova Nyasaye omiyo Musa."},{"book":"2 Ruodhi","chapter":"18","verse":"7","text":"Jehova Nyasaye ne ni kode, kendo ne odhi maber e gik moko duto mane otimo. Nongʼanyone ruodh Asuria kendo ne ok otiyone."},{"book":"2 Ruodhi","chapter":"18","verse":"8","text":"Noloyo jo-Filistia chakre kuonde ngʼicho motingʼore gi malo nyaka dala maduongʼ mochiel motegno, mochopo nyaka Gaza gi mier mokiewo kode."},{"book":"2 Ruodhi","chapter":"18","verse":"9","text":"E higa mar angʼwen mar loch Hezekia, ma en higa mar abiriyo mar Hoshea wuod Ela ruodh Israel, Shalmaneser ruodh Asuria nomonjo Samaria kendo jolweny nolwore."},{"book":"2 Ruodhi","chapter":"18","verse":"10","text":"Bangʼ higni adek, jo-Asuria nokaw Samaria. Omiyo Samaria nokaw e higa mar auchiel mar loch Hezekia mane en higa mar ochiko mar Hoshea ruodh Israel."},{"book":"2 Ruodhi","chapter":"18","verse":"11","text":"Ruodh Asuria nodaro jo-Israel motero e twech e piny Asuria kendo noketogi gidak Hala, Gozan man e bath Aora Habor kaachiel gi mier mag Medes."},{"book":"2 Ruodhi","chapter":"18","verse":"12","text":"Ma notimore nikech ne ok girito chike Jehova Nyasaye ma Nyasachgi, to negiketho singruok mane Musa jatich Jehova Nyasaye ochikogi. Kata kamano ne ok girito chikene kata timo dwarone."},{"book":"2 Ruodhi","chapter":"18","verse":"13","text":"E higa mar apar gangʼwen mar loch Ruoth Hezekia, Senakerib ruodh Asuria nomonjo mier madongo duto mochiel motegno mag Juda mokawogi."},{"book":"2 Ruodhi","chapter":"18","verse":"14","text":"Omiyo Hezekia ruodh Juda nooro wach ne ruodh Asuria ka en Lakish kowacho kama: “Aseketho, koro yie iwe kedo koda nikech abiro chulo gimoro amora midwaro.” Ruodh Asuria nokawo kuom Hezekia ruodh Juda fedha ma pekne romo kilo alufu apar gi dhahabu ma pekne romo kilo alufu achiel."},{"book":"2 Ruodhi","chapter":"18","verse":"15","text":"Omiyo Hezekia nomiye fedha duto mane oyud e hekalu mar Jehova Nyasaye to gi ute keno duto mag od ruoth."},{"book":"2 Ruodhi","chapter":"18","verse":"16","text":"E sa onogo ema ne Hezekia ruodh Juda ne ogolo oko dhahabu mane obawogo dhoudi kod sirni mag hekalu mar Jehova Nyasaye kendo nomiyogi ruodh Asuria."},{"book":"2 Ruodhi","chapter":"18","verse":"17","text":"Ruodh Asuria nooro jatend jolweny mare maduongʼ, jatend jolweny maluwe to gi jatend lweny motelo e kar kedo kaachiel gi jolweny mangʼeny ir Hezekia Jerusalem ka gia Lakish. Negidhi nyaka Jerusalem ma gichopo e bath Soko man malo nyaka e puoth jaluoko."},{"book":"2 Ruodhi","chapter":"18","verse":"18","text":"Kane giluongo ruoth, to Eliakim wuod Hilkia jatend od ruoth, Shebna jagoro kendo Joa wuod Asaf mane jachan weche nodhi irgi."},{"book":"2 Ruodhi","chapter":"18","verse":"19","text":"Jatend lweny nowachonegi niya, “Wachneuru Hezekia kama:"},{"book":"2 Ruodhi","chapter":"18","verse":"20","text":"Uwacho ni un gi rieko kod teko mangʼeny mar lweny, to gik ma uwacho onge tiendgi. En ngʼa ma uketo genou kuome, mamiyo ungʼanyo uweya?"},{"book":"2 Ruodhi","chapter":"18","verse":"21","text":"Neuru, sani koro uketo genou kuom Misri, machalo odundu mobarore ma ka ngʼato orere to opilore mochwo ngʼatno kendo kelo adhola! Mano e kaka Farao ruodh Misri chalo ne joma ogeno kuome."},{"book":"2 Ruodhi","chapter":"18","verse":"22","text":"To ka uwachona niya, “Wan waketo genowa kuom Jehova Nyasaye ma Nyasachwa,” to donge en ema kuondene motingʼore malo kod kendene mag misango Hezekia nogolo kowachone jo-Juda gi jo-Jerusalem niya, “Nyaka ulam mana e nyim kendoni e Jerusalem?”"},{"book":"2 Ruodhi","chapter":"18","verse":"23","text":"“ ‘Biuru sani mondo uwinjru gi ruodha, ma en ruodh Asuria: Abiro miyou farese alufu ariyo, ka unyalo yudo joma riembogi!"},{"book":"2 Ruodhi","chapter":"18","verse":"24","text":"Ere kaka uparo ni unyalo loyo achiel kuom jotend jolweny matinie moloyo mag ruodha ka uketo genou mana kuom jolwenj Misri gi faresegi?"},{"book":"2 Ruodhi","chapter":"18","verse":"25","text":"To moloyo, bende dibed ni asebiro monjo kendo ketho dalani ka ok en kuom wach Jehova Nyasaye? Jehova Nyasaye owuon ema osenyisa mondo abi amonj pinyni kendo akethe.’ ”"},{"book":"2 Ruodhi","chapter":"18","verse":"26","text":"Eka Eliakim wuod Hilkia, Shebna kod Joa nowachone Rabshake jatend lweny niya, “Yie iwuo gi jotichni gi dho jo-Aram, nimar wawinjo dhokno. We wuoyo kodwa gi dho jo-Hibrania nikech joma ni e ohinga nyalo winjo gik miwachonwa.”"},{"book":"2 Ruodhi","chapter":"18","verse":"27","text":"To Rabshake jatend lweny nodwokogi niya, “Uparo ni un kod ruodhu kendu ema ne ruodha oora iru mondo awachnu wechegi, to ok ne joma obedo ei ohinga; bende ungʼeyo ni jogo kaachiel gi un biro bangʼo chiethgi kendo madho lachgi?”"},{"book":"2 Ruodhi","chapter":"18","verse":"28","text":"Eka jatend lweny nochungʼ moluongo matek gi dho jo-Hibrania niya, “Winjuru wach moa kuom ruoth maduongʼ, ma en ruodh Asuria!"},{"book":"2 Ruodhi","chapter":"18","verse":"29","text":"Ma e gima ruoth wacho: Kik uyie Hezekia wuondu nikech ok onyal resou e lweta."},{"book":"2 Ruodhi","chapter":"18","verse":"30","text":"Kik uwe Hezekia hou mondo ugen kuom Jehova Nyasaye kowachonu ni, ‘Jehova Nyasaye biro resowa adier, kendo dala maduongʼni ok nochiw e lwet ruodh Asuria.’"},{"book":"2 Ruodhi","chapter":"18","verse":"31","text":"“Kik uwinj wach Hezekia. Ma e gima ruodh Asuria wacho: Winjreuru koda kendo biuru ira oko. Bangʼe ngʼato ka ngʼato kuomu nocham mzabibu kod ngʼowu kendo nomodh pi moa e sokone owuon,"},{"book":"2 Ruodhi","chapter":"18","verse":"32","text":"nyaka chop abi mi ateru e piny machal gi pinyu, ma en piny machiego cham gi divai manyien, piny mopongʼ gi makati kod mzabibu, piny man-gi yiende zeituni kod mor kich. Yieruru ngima, to kik uyier tho!"},{"book":"2 Ruodhi","chapter":"18","verse":"33","text":"Bende nyaka nene nyasach piny moro amora osereso ogandane e lwet ruodh Asuria?"},{"book":"2 Ruodhi","chapter":"18","verse":"34","text":"Ere nyiseche mag Hamath gi Arpad? Ere nyiseche mag Sefarvaim, Hena kod Iva? Bende ne gireso Samaria e lweta?"},{"book":"2 Ruodhi","chapter":"18","verse":"35","text":"Kuom nyiseche duto mag pinjegi, en mane mosereso pinye e lweta? To koro ere kaka Jehova Nyasaye nyalo reso Jerusalem e lweta?”"},{"book":"2 Ruodhi","chapter":"18","verse":"36","text":"To ji duto nolingʼ thi maonge ngʼama dwoko nimar ruoth Hezekia nosegolo chik niya, “Kik udwoke.”"},{"book":"2 Ruodhi","chapter":"18","verse":"37","text":"Eka Eliakim wuod Hilkia jatend od ruoth, gi Shebna jagoro kod Joa wuod Asaf jachan weche mag piny nodhi ir Hezekia, ka lepgi oyiech kendo negiwachone gima jatend lwenyno osewacho."}]}