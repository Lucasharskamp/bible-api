{"data":[{"book":"Ruku","chapter":"19","verse":"1","text":"Hagi Jisasi'a Jeriko rankumapi ufreno nevigeno,"},{"book":"Ruku","chapter":"19","verse":"2","text":"mago nera Sakiasi'e nehaza nera, takesi zago eneriza vahe'mokizmi kva nekino, afufeno ne' mani'ne."},{"book":"Ruku","chapter":"19","verse":"3","text":"Nankna ne' Jisasi'a mani'ne huno Sakiasi'a kenaku hianagi, tusi'a vahe'mo'za rehiza huntazageno onke'ne. Na'ankure agra atupa ne' mani'ne."},{"book":"Ruku","chapter":"19","verse":"4","text":"Ana higeno agareno vugoteno, vunaku'ma hiankante me'nea sikamo zafare umarerino kenigu mani'ne. Na'ankure Jisasi'a ana kante enaku higeno'e."},{"book":"Ruku","chapter":"19","verse":"5","text":"Jisasi'a anama mani'nere ne-eno, kenagamuteno negeno anage huno asami'ne, Sakiasiga ame hunka eramio, na'ankure menina kagri nompi umanigahue."},{"book":"Ruku","chapter":"19","verse":"6","text":"Higeno Sakias'a ame huno eramino, muse nehuno avreno noma'arega vu'ne."},{"book":"Ruku","chapter":"19","verse":"7","text":"Ana'ma hige'za maka vahe'mo'za nege'za, ke hakare hunte'za, kumi vahe'mofo nompina nantura antenente hu'naze."},{"book":"Ruku","chapter":"19","verse":"8","text":"Hanki Sakiasi'a otino amanage huno Ramofona asmi'ne. Ramoka antahio, fenoni'a amu'nompinti refko hu'na zmunte omne vahe nezamina, nagrama rezmatga hu'na eri'noazana refko hu'na 4'a zupa zamigahue."},{"book":"Ruku","chapter":"19","verse":"9","text":"Higeno Jisasi'a amanage huno asami'ne, Menina ama nompi mani'naza vahetera, Anumzamo'a zmahokeno zamavare'neazamo ko e'ne. Na'ankure agranena Abrahamu mofavre mani'ne."},{"book":"Ruku","chapter":"19","verse":"10","text":"Na'ankure vahe'mofo Mofavremo'a, fanane hu'naza vaheku hakeno zamavarenaku e'ne."},{"book":"Ruku","chapter":"19","verse":"11","text":"Ana nanekema nentahizageno, Jisasi'a mago'ane fronka kea zamasami'ne. Na'ankure mago'a vahe'mo'za antahi'zana, Anumzamofo kumara ame huno egahie hu'za nentahizageno, Jisasi'a Jerusalemi tavaonte mani'neno zamasamino,"},{"book":"Ruku","chapter":"19","verse":"12","text":"Mago ne'mo'a mago kumatega vuno anantega kva umaniteno ete enaku nehuno,"},{"book":"Ruku","chapter":"19","verse":"13","text":"10ni'a kazokzo eri'za vahe'a kehuno, 10ni'a zago nezamino, anage huno zamasami'ne. Eri'za kante erinenteta mago'a zagoa retro nehinkena etena henka egahue."},{"book":"Ruku","chapter":"19","verse":"14","text":"Hianagi ana kumapi nemaniza vahe'mo'za zamasivazinte'za, mago'amokizmi huzmantage'za vu'za anage hu'naze. Tagra ama ne'mo'ma kvagri rante'zankura tave'osie hu'naze."},{"book":"Ruku","chapter":"19","verse":"15","text":"Ana kumama omeriteno ete eno, kazokzo eri'za naga'a koma zami'nea zagoretira, nankna huza mago'a zagoa retrora hu'naze keno antahino hunaku zamagi hu'ne."},{"book":"Ruku","chapter":"19","verse":"16","text":"Ese ne'mo'a eno anage hu'ne, Ramoka tare zotama zago naminantetira, mago'ane ana zagoretira eri'za eri'na 200 zagoa retro hu'noe, higeno,"},{"book":"Ruku","chapter":"19","verse":"17","text":"ana ne'mo'a anage huno asami'ne, so'e hunka eri'za eri'nane, knare eri'za nemoka, na'ankure osi'zante knare hunka kegava hu'nanku, menina 10ni'a rankuma kegava hugahane higeno,"},{"book":"Ruku","chapter":"19","verse":"18","text":"anante'mo'a eno anage hu'ne, Ramoka tare zotama zagoma nami'nantetira eri'za eri'na 100 zagoa retro hu'noe higeno,"},{"book":"Ruku","chapter":"19","verse":"19","text":"Ana ra ne'mo'a anage agri enenkura huno asami'ne, kagranena 5fu'a kuma kegava hugahane huno asmi'ne."},{"book":"Ruku","chapter":"19","verse":"20","text":"Mago'mo anante eno anage hu'ne, Ramoka, zagoma nami'nanana hankasipifi ante'novzitena ante'noankina ama erina oe."},{"book":"Ruku","chapter":"19","verse":"21","text":"Na'ankure kagra hihamu ne' mani'nenka kema hunka hugahue hanazana nehunka, kagra rumo'za kri'nazaza enerinka, onkrinanazana negafinka nehanku kore hu'na fraki'noane."},{"book":"Ruku","chapter":"19","verse":"22","text":"Ana ne'mo'a anage huno asmi'ne, Kagrama hana kere, kefo kazokzo nemoka kagrira refko hugahue. Kagra ontahi'nane, Nagra himamu ne' mani'nena, nagrama onte'noazana eneri'na, okri'noazana nevasaguana kagra ontahinano?"},{"book":"Ruku","chapter":"19","verse":"23","text":"Na'a higenka zagoni'a zagoma nentaza nompi antenankeno, ruguheno mago'a erifore nehigena ehanatina e'orue?"},{"book":"Ruku","chapter":"19","verse":"24","text":"Anage huteno, anante oti'naza vaheku anage huno zamasami'ne, tare zota'a zago eritma 200 zagoma erifore hu'nea nemofo amiho."},{"book":"Ruku","chapter":"19","verse":"25","text":"Ana vahe'mo'za anage hu'za ana nekura hu'naze. Ramoka, agra 10ni'a zagoa ko eri'ne hu'za hu'naze."},{"book":"Ruku","chapter":"19","verse":"26","text":"Hanki amanage hu'na neramasamue, maka vahe'mo'zama rama'a erinesamokizmia, mago'ane anteaguheno zamigahie. Hianagi e'orinesimofompintira, erineniama'a hanaregahue."},{"book":"Ruku","chapter":"19","verse":"27","text":"Hianagi ama ha' vahe'nimo'za, kvama nagra huzmantezankura zamesra hunantaza vahera, zamavareta nagri navure zamaheta rukafritreho huno hu'ne."},{"book":"Ruku","chapter":"19","verse":"28","text":"Jisasi'a anage huno zamasmiteno, ugagota huzmanteno Jerusalemi kumate vu'naku vu'ne."},{"book":"Ruku","chapter":"19","verse":"29","text":"Jisasima Jerusalemi vunaku Betfagene Betani kumatema nevuno, Olive nehaze agonare erava'o nehuno, amagema nenta'a disaipol ne'trena huznanteno,"},{"book":"Ruku","chapter":"19","verse":"30","text":"anage huno zanasami'ne, Ugota huta antu kumapi ufreta ome kesa'ana, vahe'mo'za agofetura mani'za ovu'nesaza donki afu kinare mani'nesigeta kegaha'anki, kazufeta avazu huta amare e'o."},{"book":"Ruku","chapter":"19","verse":"31","text":"Mago'a vahe'mo'zama tanantahimage'za na'a hunaku katunefa'e? Hanageta anage huta znasamiho, Ramofona eri'za me'negeno hurantegeta'e hi'o."},{"book":"Ruku","chapter":"19","verse":"32","text":"Jisasima anage huno huznantegeke vu'ne ome ka'ana, kema huzanante'neaza hu'negene ome ke fore hu'na'e."},{"book":"Ruku","chapter":"19","verse":"33","text":"Nofi'ma ana donki rentenea ome katu nefakeno, ana donki afu'mofo nafa'amo'a znantahigeno, Na'a hunaku donki afura katu nefa'e? huno znantahigege'ne,"},{"book":"Ruku","chapter":"19","verse":"34","text":"Ramofona eri'za me'negeno hurantegeta eme katu nefo'e hu'na'e."},{"book":"Ruku","chapter":"19","verse":"35","text":"Ana hutene avare'ne Jisasinte uhanatike, zanagra nakre kuzani ana donkimofo agofetu zafike antekeno Jisasi'a agofetu mani'ne."},{"book":"Ruku","chapter":"19","verse":"36","text":"Jisasi'ma nevige'za vahe'mo'za nakrekuzmi zafiza kampi tafe vasinte'nageno ana agofetu vu'ne."},{"book":"Ruku","chapter":"19","verse":"37","text":"Ana'ma huno Olive agonare vu kantema uneramigeno hanatigeno, maka amagema nentaza disaipol naga'mo'za, Anumzamofo agi erisaga hu'naze. Na'ankure maka kaguvazama hige'za ke'naza zanku ranke hu'za musenkase nehu'za amrara hu'za,"},{"book":"Ruku","chapter":"19","verse":"38","text":"ranke hu'za, Ramofo agifima ne-emofona ra agi amisune.  Monafina rimpa fru menkeno, Anumzamofo hihamu hanavemo'a marerigateresie. (Sam-Zga 118:26, 148:1)"},{"book":"Ruku","chapter":"19","verse":"39","text":"Ana veapinti mago'a Farisi vahe'mo'za anage huza asmi'naze, Rempi hurami nemoka, kamagema nentaza disaipol nagaka'a ke zamasuge'za anage osiho hu'za asami'naze."},{"book":"Ruku","chapter":"19","verse":"40","text":"Hianagi Jisasi'a kenona anage hu'ne, Zamagrama kema taganenageno'a hankami havemo'za, Anumzamofo agi'a erisaga hugahaze!"},{"book":"Ruku","chapter":"19","verse":"41","text":"Jisasima Jerusalemi kuma tavaonte vugofa huno, ana ran kuma'ma negeno'a zavi neteno,"},{"book":"Ruku","chapter":"19","verse":"42","text":"anage hu'ne, Ama knare'ma kagrima krimpa fruma hu'zama fore'ma nehiazana, kagra nonkane! Hianagi kagri kavurera rimpa fruzamo'a frakino me'negenka nonkane."},{"book":"Ruku","chapter":"19","verse":"43","text":"Na'ankure mago'a kna ne-eankino, ha' vahe'timimo'za eme tamavazi kagiza, maka asopa eme regagi ramante'za,"},{"book":"Ruku","chapter":"19","verse":"44","text":"makazantmi eritagna vazi atresigeno, mopafi fragu vaziramino mena, tamagri'ene mofavretamine haviza nehanageno, zamagra mago havea atresageno mago havemofo agofetura omnegahie. Na'ankure kagrima Anumzamo'ma kazama hunaku'ma eazana kenka antahinka osu'nane."},{"book":"Ruku","chapter":"19","verse":"45","text":"Jisasi'a ra mono nonte vuno, miza neseza zagore netraza nagamofona, agafa huno zamahe megi netreno,"},{"book":"Ruku","chapter":"19","verse":"46","text":"amanage huno zamasmi'ne, Anage huno avontafepina krentene, Nagri nomo'a nunamu hu no megahie.  Hianagi kumzafa vahe'mofo nonkna eri nehaze. (Ais 56:7, Jer 7:11)"},{"book":"Ruku","chapter":"19","verse":"47","text":"Mago mago knarera Jisasi'a ra mono nompi rempi huzami'ne. Hianagi pristi vahe'mo'zane, kasegere ugagota hu'naza vahe'mo'zane, ranra vahe'mo'zanena azeri haviza hanaza kanku hakre'naze."},{"book":"Ruku","chapter":"19","verse":"48","text":"Jisasima azeri haviza hanaza kana ke'za eri forera osu'naze. Na'ankure maka vahe'mo'za Jisasima hu'nea ke antahi'nazageno'e."}]}