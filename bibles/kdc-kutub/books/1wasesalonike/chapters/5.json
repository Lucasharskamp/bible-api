{"data":[{"book":"1 Wasesalonike","chapter":"5","verse":"1","text":"Ndugu, hailondigwa kuwandikila mbuli ya vipindi na msimu wa kulawilila mbuli zino,"},{"book":"1 Wasesalonike","chapter":"5","verse":"2","text":"kwavija mweye wenyego mojuwa goya siku ya kubwela Mndewa, yokwiza kwa kusinhukiza kamba mbavi viyokwiza ikilo."},{"book":"1 Wasesalonike","chapter":"5","verse":"3","text":"Wanhu vondawalonge, “Kuna tindiwalo na kuhola,” baho ubananzi owezila kwa kusinhukiza, kamba usungu wa kulela viumwizila mtwanzi yoifungula mwana, na wanhu hawahonyeka bule."},{"book":"1 Wasesalonike","chapter":"5","verse":"4","text":"Lakini mweye mbwiga zangu, hamuli mdiziza, avo siku ayo honda iwasinhukize kamba viyokwiza mbavi."},{"book":"1 Wasesalonike","chapter":"5","verse":"5","text":"Mweye mose mwa wanhu mukala mdilenge, wanhu wa imisi. Siye hatuli wanhu wa ikilo hebu mdiziza."},{"book":"1 Wasesalonike","chapter":"5","verse":"6","text":"Avo sikutuwase utulo kamba wanhu wayagwe, tukale meso na tuiteganye."},{"book":"1 Wasesalonike","chapter":"5","verse":"7","text":"Wanhu owasa ikilo, na walevi okoligwa ikilo."},{"book":"1 Wasesalonike","chapter":"5","verse":"8","text":"Lakini siye twa wanhu wa imisi, na tuiteganye. Tuvale kutamanila na unogelwa kamba kiwalo cha zuma cha kukimila mhambaga na tamanilo jetu da kuwa tokomboligwa kamba kofiya da zuma."},{"book":"1 Wasesalonike","chapter":"5","verse":"9","text":"Kwavija Imulungu hatusagule yatubanange kwa ng'hasiliki yake, ila tuupate ukombola kubitila Mndewa wetu Yesu Kilisito,"},{"book":"1 Wasesalonike","chapter":"5","verse":"10","text":"yafile mbuli ya siye ili vondayabwele tukale nayo, tuwe tung'hali wagima hebu tufa."},{"book":"1 Wasesalonike","chapter":"5","verse":"11","text":"Avo, muigele moyo na kuitaza kamba vimutenda sambi."},{"book":"1 Wasesalonike","chapter":"5","verse":"12","text":"Ndugu, lelo towapula, muwategeleze goya waja iwosang'hana ng'hani hagati yenu, waja owalongoza na kuwafunzeni mzimbuli za Mndewa."},{"book":"1 Wasesalonike","chapter":"5","verse":"13","text":"Muwategeleze ng'hani na kuwanogela mbuli ya sang'hano zao zootenda. Mukale na tindiwalo hagati yenu."},{"book":"1 Wasesalonike","chapter":"5","verse":"14","text":"Ndugu zetu, towamba kuwapula muwazume wanhu wanyeke, muwasamhuse waliduhu nguvu, muwataze wanyolile na fungeni umoyo kwa wanhu wose."},{"book":"1 Wasesalonike","chapter":"5","verse":"15","text":"Loleni munhu yoyose sikuyamulihe miyage gehile kwa gehile, lakini kipindi chose muwambe kuitendela ganogile mweye kwa mweye na kwa wanhu wose."},{"book":"1 Wasesalonike","chapter":"5","verse":"16","text":"Mudeng'helele siku zose,"},{"book":"1 Wasesalonike","chapter":"5","verse":"17","text":"siku zose mumpule Imulungu,"},{"book":"1 Wasesalonike","chapter":"5","verse":"18","text":"mumgwee nhogolwa Imulungu kwa mbuli zose. Vino avo viyolonda Imulungu kumwenu muugima wenu kwa kuilumba na Yesu Kilisito."},{"book":"1 Wasesalonike","chapter":"5","verse":"19","text":"Sikumuikimile sang'hano ya Loho Yang'alile,"},{"book":"1 Wasesalonike","chapter":"5","verse":"20","text":"sikumuubeze usenga ulawa kwa Imulungu,"},{"book":"1 Wasesalonike","chapter":"5","verse":"21","text":"lakini zigezeni mbuli zose, togoleni kinogile."},{"book":"1 Wasesalonike","chapter":"5","verse":"22","text":"Muinege na vinhu vose vihile."},{"book":"1 Wasesalonike","chapter":"5","verse":"23","text":"Imulungu mwenyego iyotugwaa tindiwalo yawatende muwe wang'alile ng'hani na kwika unhu wenu na loho na mizoyo na lukuli kutali na ubananzi wowose, mna ikipindi cha kubwela Mndewa wetu Yesu Kilisito."},{"book":"1 Wasesalonike","chapter":"5","verse":"24","text":"Heyo iyawakemile kosang'hana avo, kwavija kotenda kiyalongile."},{"book":"1 Wasesalonike","chapter":"5","verse":"25","text":"Ndugu zetu, mutupulile kwa Imulungu."},{"book":"1 Wasesalonike","chapter":"5","verse":"26","text":"Walamuseni wanhu wose wamtogole Kilisito kwa nzila ilagusa unogelwa."},{"book":"1 Wasesalonike","chapter":"5","verse":"27","text":"Nowalagiza kwa udahi wa Mndewa muwasomele baluwa ino wanhu wose wamtogole Kilisito."},{"book":"1 Wasesalonike","chapter":"5","verse":"28","text":"Ng'hekewa ya Mndewa wetu Yesu Kilisito ikale na mweye."}]}