{"data":[{"book":"Mose 1","chapter":"39","verse":"1","text":"Esi Ismaeletɔwo kplɔ Yosef yi Egipte la, wodzrae abe kluvi ene na Potifar, ame si nye Egipte fia, Farao ŋumewo dometɔ ɖeka. Eganye Farao ŋu dzɔlawo ƒe amegã kple aƒedzikpɔlawo ƒe amega hã."},{"book":"Mose 1","chapter":"39","verse":"2","text":"Yehowa yra Yosef le eƒe aƒetɔ si nye Egiptetɔ la ƒe aƒe me ale gbegbe be nu sia nu si wòwɔna la dzea edzi."},{"book":"Mose 1","chapter":"39","verse":"3","text":"Potifar de dzesii be Yehowa li kple Yosef le mɔ tɔxɛ aɖe nu,"},{"book":"Mose 1","chapter":"39","verse":"4","text":"eya ta Potifar lɔ̃ Yosef. Etsɔe ɖo eƒe aƒemenuwo kple eƒe dɔwɔnawo dzi kpɔkpɔ nu."},{"book":"Mose 1","chapter":"39","verse":"5","text":"Enumake Yehowa de asi Potifar yayra me ɖe Yosef ta. Eƒe aƒemenyawo katã tsɔ afɔ nyuie; eƒe agblemenukuwo ʋã nyuie, eye eƒe lãwo hã dzi ɖe edzi,"},{"book":"Mose 1","chapter":"39","verse":"6","text":"eya ta Potifar tsɔ nu siwo katã nɔ esi la dzi kpɔkpɔ de esi. Zi ale si Yosef li ko la, megatsia dzi ɖe naneke ŋu o, negbe nu si wòadi be yeaɖu ko! Ke Yosef nye ɖekakpui dzeɖekɛ aɖe."},{"book":"Mose 1","chapter":"39","verse":"7","text":"Le ɣeyiɣi siawo me la, Potifar srɔ̃ de asi ahiãmoɖoɖo na Yosef me, eye gbe ɖeka la, egblɔ na Yosef be wòadɔ kpli ye."},{"book":"Mose 1","chapter":"39","verse":"8","text":"Yosef gbe hegblɔ nɛ be, “Kpɔ ɖa, nye aƒetɔ ka ɖe dzinye, eye wòtsɔm ɖo eƒe aƒemenuwo katã nu."},{"book":"Mose 1","chapter":"39","verse":"9","text":"Ŋusẽ megale esi wum le aƒe sia me o! Meɖe naneke le nye dzikpɔkpɔ te o, negbe wò ko, elabena srɔ̃e nènye. Aleke mate ŋu awɔ nu vɔ̃ɖi, ŋutasẽnu sia tɔgbi? Anye nu vɔ̃ gã aɖe mawɔ ɖe Mawu ŋu.”"},{"book":"Mose 1","chapter":"39","verse":"10","text":"Ke Potifar srɔ̃ ganɔ nya la ƒom ɖe Yosef nu kokoko gbe sia gbe, gake Yosef do tokui, eye wòdea axa nɛ ale si wòate ŋui."},{"book":"Mose 1","chapter":"39","verse":"11","text":"Gbe ɖeka esi Yosef nɔ eƒe aƒemedɔwo wɔm, eye ame bubu aɖeke menɔ afi ma lɔƒo o la,"},{"book":"Mose 1","chapter":"39","verse":"12","text":"Potifar srɔ̃ va lé awu ɖe Yosef ŋu, eye wògblɔ nɛ be, “Dɔ gbɔnye!” Yosef ʋli le esi, ke le ʋiʋlia me la, eƒe dziwui tsi nyɔnu la si. Yosef si do le xɔa me."},{"book":"Mose 1","chapter":"39","verse":"13","text":"Esi Potifar srɔ̃ kpɔ be eƒe awu tsi ye si, eye wòsi dzo la,"},{"book":"Mose 1","chapter":"39","verse":"14","text":"eyɔ eƒe subɔlawo, eye wògblɔ na wo be, “Mikpɔ ɖa, wokplɔ Hebri ɖekakpui sia vɛ be wòado ŋukpe mí! Eva afi sia be yeadɔ kplim, ke medo ɣli."},{"book":"Mose 1","chapter":"39","verse":"15","text":"Esi wòse medo ɣli be amewo nava xɔ nam la, egblẽ eƒe awu ɖe gbɔnye, eye wòsi do go le aƒea me.”"},{"book":"Mose 1","chapter":"39","verse":"16","text":"Etsɔ awu la dzra ɖo, eye esi srɔ̃a gbɔ fiẽ ma la,"},{"book":"Mose 1","chapter":"39","verse":"17","text":"egblɔ nya blibo la nɛ be, “Hebri kluvi ma si nèkplɔ va afi sia la di be yeadɔ gbɔnye sesẽtɔe."},{"book":"Mose 1","chapter":"39","verse":"18","text":"Nye ɣlidodo koe ɖem tso eƒe asi me. Esi dzo hegblẽ eƒe awu ɖe megbe!”"},{"book":"Mose 1","chapter":"39","verse":"19","text":"Esi Potifar se nya sia la, edo dɔmedzoe."},{"book":"Mose 1","chapter":"39","verse":"20","text":"Elé Yosef de gaxɔ me, afi si wodea ga fia Farao ƒe gaxɔmenɔlawo ɖo."},{"book":"Mose 1","chapter":"39","verse":"21","text":"Ke Yehowa ganɔ kple Yosef le afi ma hã; eve enu, eye wòna gaxɔdzikpɔlawo ƒe amegã ƒe dɔ me trɔ ɖe eŋu."},{"book":"Mose 1","chapter":"39","verse":"22","text":"Eteƒe medidi o la, gaxɔdzikpɔlawo ƒe amegã la tsɔ gaxɔa dzi kpɔkpɔ de asi na Yosef, eye gaxɔmenɔla bubuawo katã nɔ ete."},{"book":"Mose 1","chapter":"39","verse":"23","text":"Gaxɔdzikpɔlawo ƒe amegã megatsia dzi ɖe naneke ŋuti o, elabena Yosef kpɔa nu sia nu dzi nyuie. Yehowa nɔ kplii, eye nu sia nu dze edzi nɛ nyuie."}]}