{"data":[{"book":"Jenesis","chapter":"1","verse":"1","text":"Ese agafare Anumzamo'a monane mopane trohu'ne."},{"book":"Jenesis","chapter":"1","verse":"2","text":"Ama mopama fore osu'nerera, mago zana omnetfa hu'neane. Hankino tusi'a hanimo tina refite'negeno, ana timofo agofetura Anumzamofo Avamumo vono nehiane."},{"book":"Jenesis","chapter":"1","verse":"3","text":"Anante Anumzamo'a huno, Masa fore hino! higeno masa fore hu'ne."},{"book":"Jenesis","chapter":"1","verse":"4","text":"Hagi masamo'a knare higeno Anumzamo'a keteno, masane haninena refko hu'ne."},{"book":"Jenesis","chapter":"1","verse":"5","text":"Anumzamo'a masagura zagegane huno agi'a nemino, kumazukura hanine huno agi'a ami'ne. Hanki hani huno ko'matigeno'a, pusankna emente'ne."},{"book":"Jenesis","chapter":"1","verse":"6","text":"Hagi tinke me'negeno Anumzamo'a huno, Mago kankamu amu'nompina me'neno tina refko hanie."},{"book":"Jenesis","chapter":"1","verse":"7","text":"Huteno Anumzamo'a tina refkohu fenka netreno, hunagamu atregeno, kankamu efore hu'ne."},{"book":"Jenesis","chapter":"1","verse":"8","text":"Anumzamo'a ana kankmumofona agi'a mone huno ante'ne. Hanki haninkino masa higeno, nampa 2 kna emente'ne."},{"book":"Jenesis","chapter":"1","verse":"9","text":"Anante Anumzamo'a huno, Timo'a monamofo hinkanaga mago kaziga eri zogino evanigeno, ho'mu mopa fore hanie, huno higeno anaza efore hu'ne."},{"book":"Jenesis","chapter":"1","verse":"10","text":"Anumzamo'a hagagema hiankazigagura mope nehuno, tima evazu huno omeri atruma hiantinkura, hagerine huno hu'ne. Anumzamo'ma anazama kegeno'a, e'i knare hu'ne."},{"book":"Jenesis","chapter":"1","verse":"11","text":"Hagi Anumzamo'a amanage huno hu'ne, Mopafinti maka'za hagesie. Za'ara zane zafane rumofo rumofo raga'a revava hanaza zantamimo'za hagesaze. Ragazmifina avima'a efore hanie! Hanige'za zafa rgama rentesazana e'i zamagu'afinka avima'amo'za zamagri'agna raga rentesaze. Hige'za mopafina ana zantamimo'za efore hu'naze."},{"book":"Jenesis","chapter":"1","verse":"12","text":"Ana nehazage'za mopafina ruzahu ruzahu trazana erifore nehazageno, ruzahu ruzahu ne'zampina avima'a me'nea rentageno, avima'amo'a agragna raga fore nehigeno, zafa rgama renteana e'i agu'afinka avima'amo'za zamagri'agna huno nemegeno, avima'a rentetere hu'ne. Hanki Anumzamo'ma anazantamima kegeno'a knare hu'ne."},{"book":"Jenesis","chapter":"1","verse":"13","text":"Haninkino masa higeno nampa 3 kna emente'ne."},{"book":"Jenesis","chapter":"1","verse":"14","text":"Hagi Anumzamo'a huno, Tavitamimo'za mona kankamumpi me'neza, masane haninena refko nehu'za, kafugi, zagegi, ko knagi hanagu nemesageno,"},{"book":"Jenesis","chapter":"1","verse":"15","text":"ana tavitamimo'za mona kankamumpi efore hu'za me'neza mopamofona remasa hanaze, hige'za ana zantamina fore hu'naze."},{"book":"Jenesis","chapter":"1","verse":"16","text":"Anumzamo'a tusi'a tavi tre tro hu'ne. Rantavimo feru remasa hanigu zage tro nehuno, rankna tavi hanimpi remasa hanigu, ika tro nehuno, ofuntaminena tro hu'ne."},{"book":"Jenesis","chapter":"1","verse":"17","text":"Anumzamo'a mopamofoma masama amisanagure huno mona kankamumpina tavitamina zamante'ne."},{"book":"Jenesis","chapter":"1","verse":"18","text":"E'i ana tavi'mo'za hanimpine masafinema remasama hanagure huno zamante'ne. Anumzamo'ma anazantamima kegeno'a knare hu'ne."},{"book":"Jenesis","chapter":"1","verse":"19","text":"Hagi haninkino masa higeno, nampa 4kna emente'ne."},{"book":"Jenesis","chapter":"1","verse":"20","text":"Anante Anumzamo'a amanage hu'ne, Timpina nozame zagane, zamasimu ante'za manisaza zagamo'za efore hu'za ruvinetesageno, mona kankamumpina namazagamo'za efore hu'za hare'za vano hugahaze."},{"book":"Jenesis","chapter":"1","verse":"21","text":"Hagi anante Anumzamo'a tusinasi nozameramine, osifaveramina trohuno hagerimpina zamagrite zamagrite zamantege'za timpina avite'za mani'neza kaza kaza hu'za vano nehaze. Hanki namazaga zamagri kna huno tro huzmante'ne. Anumzamo'ma anazama keana knare hu'ne."},{"book":"Jenesis","chapter":"1","verse":"22","text":"Anumzamo'a asomu ke hunezmanteno amanage hu'ne, kase hakare huta hagerimpina mani aviteta nemaninkeno, namamo'zanena mopafina kase hakare hu'za mani titipa hiho."},{"book":"Jenesis","chapter":"1","verse":"23","text":"Hagi haninkino masa higeno, nampa 5fu kna emente'ne."},{"book":"Jenesis","chapter":"1","verse":"24","text":"Anumzamo'a amanage huno hu'ne, Mopafina miko zagagafa rumofo rumofo fore hanaze. Kumate zagagafagi, afi zagagafagi, ne'onse zagaramine, zamagragna rumofo rumofo fore hu anante anante hiho. Anage higeno maka ana zagaramina fore hu'naze."},{"book":"Jenesis","chapter":"1","verse":"25","text":"Hanki Anumzamo'a zagagafa tro hu'neana, trampi mani zagagafa zamagri kna tro nehuno, nontegama mani zagagafa zamagri kna tro nehuno, mopafi ne'onse zagaramina zamagri kna tro hu'ne. Anumzamo'ma anazama kegeno'a knare hu'ne."},{"book":"Jenesis","chapter":"1","verse":"26","text":"Hagi Anumzamo'a amanage huno hu'ne, Vahe tro hamnena tagrikna hu'za manine'za, maka'za kva nehu'za nozameramine, hare'za vano nehaza namaramine, kumate zagagafane, mopafima kazama hu'za vanoma nehaza zagarami kegava hugahaze."},{"book":"Jenesis","chapter":"1","verse":"27","text":"Hagi Anumzamo'ma vahe'ma tro hu'neana, Agra'agna tro hu'ne. Vene a'ene tro huzanante'ne."},{"book":"Jenesis","chapter":"1","verse":"28","text":"Anumzamo'a asomu ke huneznanteno amanage huno zanasmi'ne, Mofavre kase hakare hanakeno, mopafina mani vitesaze. Ana nehuta mikoza kegava hi'o. Timpi nozame zagane, hareno vano nehia nama zagane, hakare'a mopafi kaza huno vano nehia zagaramine ana makaza kegava hi'o."},{"book":"Jenesis","chapter":"1","verse":"29","text":"Anumzamo'a amanage hu'ne, Kma antahi'o! Mopafima nehagea zamofona avima'ane zafa raga'ane nezama nesa'aza tanami'noe."},{"book":"Jenesis","chapter":"1","verse":"30","text":"Hanki mika ama mopamofo agofetu vonoma nehaza zagagafamo'zane, monafima hare'za vonoma nehaza nama'zaga'mozane, mika zagagafama zamasimuma ante'za vanoma nehaza zagamo'zama nesaza zana, ruzahu ruzahu traza Nagra zami'noe, huno higeno ana zana fore hu'ne."},{"book":"Jenesis","chapter":"1","verse":"31","text":"Anumzamo'a mika'za trohuteno keana knare huno hentofa zanke fore higeno keteno, muse hu'ne. Hagi haninkino masa higeno, nampa 6si kna emente'ne."}]}