{"data":[{"book":"Ekyamateeka Olwokubiri","chapter":"23","verse":"1","text":"“Omuntu yenna ng’ebitundu by’omubiri gwe eby’ekyama byabetentebwa oba nga byasalibwako, taayingirenga mu kuŋŋaaniro lya Mukama Katonda."},{"book":"Ekyamateeka Olwokubiri","chapter":"23","verse":"2","text":"“Abantu bonna abanaazaalibwanga mu bufumbo obutaabenga butukuvu tebaayingirenga mu kuŋŋaaniro lya Mukama Katonda. Bazzukulu baabwe okutuusa ku mulembe ogw’ekkumi, nabo tebayingiranga mu kuŋŋaaniro lya Mukama Katonda."},{"book":"Ekyamateeka Olwokubiri","chapter":"23","verse":"3","text":"“Abamoni n’Abamowaabu ne bazzukulu baabwe okutuusa ku mulembe ogw’ekkumi tebayingiranga mu kuŋŋaaniro lya Mukama Katonda."},{"book":"Ekyamateeka Olwokubiri","chapter":"23","verse":"4","text":"Kubanga bwe mwali muva mu nsi y’e Misiri, tebajja kubaaniriza n’okubaleetera ku mmere ne ku mazzi; ate ne bapangisa Balamu mutabani wa Byoli nga bamuggya e Pesoli eky’omu Mesopotamiya, okubakolimira."},{"book":"Ekyamateeka Olwokubiri","chapter":"23","verse":"5","text":"Kyokka Mukama Katonda wo n’alemesa Balamu; ekikolimo n’akikufuuliramu omukisa, kubanga Mukama Katonda wo akwagala nnyo."},{"book":"Ekyamateeka Olwokubiri","chapter":"23","verse":"6","text":"Tokolanga nabo endagaano ey’omukwano n’okubayamba mu mbeera yaabwe ebbanga lyonna ly’olimala ng’oli mulamu."},{"book":"Ekyamateeka Olwokubiri","chapter":"23","verse":"7","text":"“Omwedomu tomukyawanga kubanga omulinako oluganda. Tokyawanga Mumisiri n’omu kubanga wali mugenyi mu nsi yaabwe."},{"book":"Ekyamateeka Olwokubiri","chapter":"23","verse":"8","text":"Abaana baabwe ab’omulembe ogwokusatu banaakkirizibwanga okuyingira mu kuŋŋaaniro lya Mukama Katonda."},{"book":"Ekyamateeka Olwokubiri","chapter":"23","verse":"9","text":"“Bw’onoogendanga okutabaala abalabe bo weewalenga obutali bulongoofu mu lusiisira lwammwe."},{"book":"Ekyamateeka Olwokubiri","chapter":"23","verse":"10","text":"Bwe wanaabangawo omusajja mu mmwe eyeeroteredde ekiro, bw’atyo n’aba atali mulongoofu, anaafulumanga mu lusiisira n’abeera ebweru."},{"book":"Ekyamateeka Olwokubiri","chapter":"23","verse":"11","text":"Naye obudde bwe bunaawungeeranga anaanaabanga n’amazzi; enjuba bw’eneemalanga okugwa anaayinzanga okukomawo mu lusiisira."},{"book":"Ekyamateeka Olwokubiri","chapter":"23","verse":"12","text":"“Onootegekanga ekifo ebweru w’olusiisira ky’onoolagangamu okweteewuluza."},{"book":"Ekyamateeka Olwokubiri","chapter":"23","verse":"13","text":"Onoogendangayo n’eby’okukozesa. Onootwalanga ekifumu, bw’onoomalanga okweteewuluza onoosimanga ekinnya n’oziikamu ebyo ebivudde mu nda yo."},{"book":"Ekyamateeka Olwokubiri","chapter":"23","verse":"14","text":"Kubanga Mukama Katonda wo anaatambulanga naawe, mu lusiisira lwo ng’akulabirira n’okukuyamba okuwangula abalabe bammwe. Noolwekyo olusiisira lwo kirusaanira lubeerenga lutukuvu, Mukama alemenga kusangamu kintu kyonna ekitali kirongoofu mu ggwe ne kimuleeteranga okukuvaako."},{"book":"Ekyamateeka Olwokubiri","chapter":"23","verse":"15","text":"“Omuddu omugule bw’anaabombanga n’ava ku mukama we mu nsi endala, n’ajja ne yeekweka gy’oli, tomuzzangayo wa mukama we."},{"book":"Ekyamateeka Olwokubiri","chapter":"23","verse":"16","text":"Omulekanga n’abeera naawe wakati mu mmwe, mu kimu ku bibuga byo ky’aneerobozanga. Tomujooganga."},{"book":"Ekyamateeka Olwokubiri","chapter":"23","verse":"17","text":"“Mu bawala ba Isirayiri temukkirizibwenga kubeerangamu bamalaaya ab’omu masabo, n’abasajja abalya ebisiyaga nabo tebakkirizibwenga mu Isirayiri."},{"book":"Ekyamateeka Olwokubiri","chapter":"23","verse":"18","text":"Toleetanga nsimbi, bamalaaya ze banaabanga bafunye mu bwamalaaya, mu nnyumba ya Mukama Katonda wo okusasulira obweyamo, wadde ensimbi z’abasajja abalya ebisiyaga; kubanga Mukama Katonda wo akyayira ddala ebikolwa ebyo byombi."},{"book":"Ekyamateeka Olwokubiri","chapter":"23","verse":"19","text":"“Omuyisirayiri bw’anaawolanga Muyisirayiri munne ensimbi, oba emmere, oba ebintu ebirala byonna, bw’anaabanga asasulwa tasabirangako magoba gaabyo."},{"book":"Ekyamateeka Olwokubiri","chapter":"23","verse":"20","text":"Bw’onoowolanga bannaggwanga onoobasabirangako amagoba gaako; Mukama Katonda wo alyoke akuwenga omukisa ku buli ky’onookwatangako engalo ng’otuuse mu nsi gy’oli okumpi okuyingira n’okugyefunira."},{"book":"Ekyamateeka Olwokubiri","chapter":"23","verse":"21","text":"“Bw’oneeyamanga obweyamo eri Mukama tolwangawo kubutuukiriza, kubanga ddala ddala Mukama Katonda wo agenda kukikulagira olyoke weewonye omusango olw’ekibi ekyo."},{"book":"Ekyamateeka Olwokubiri","chapter":"23","verse":"22","text":"Naye bw’oteeyamanga bweyamo toobeerengako musango."},{"book":"Ekyamateeka Olwokubiri","chapter":"23","verse":"23","text":"Ebyo byonna akamwa ko bye kanaayogeranga kikugwanira okubikolanga, mu ngeri y’emu nga bw’onoobanga weeyamye obweyamo eri Mukama Katonda wo n’akamwa ko."},{"book":"Ekyamateeka Olwokubiri","chapter":"23","verse":"24","text":"“Bw’onooyingiranga mu nnimiro ya munno ey’emizabbibu, onooyinzanga okwenogeranga ku birimba by’emizabbibu n’olya nga bw’oneetaaganga n’okkuta, naye tossangako mu kibbo okwetwalirako eka."},{"book":"Ekyamateeka Olwokubiri","chapter":"23","verse":"25","text":"Bw’onooyingiranga mu nnimiro ya munno ey’emmere ey’empeke, onooyinzanga okwekungulirangako n’engalo zo, naye toddiranga kambe n’osala emmere y’empeke eyo eneebanga tennaba kusalibwa.”"}]}