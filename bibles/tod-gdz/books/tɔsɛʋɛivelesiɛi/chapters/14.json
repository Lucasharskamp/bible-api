{"data":[{"book":"Tɔ Sɛʋɛi Velesiɛi","chapter":"14","verse":"1","text":"Wa ga Ɠɔoɠɔ GALAGI wa-ƓALAGI ná-dointi. Saai a loona, à mina wɛn ɓaa pɔlɔpalɛ lɔ ɓɔɠɔ ma, ɓaa wo ʋa wɔungi ɓuye wo-loʋala ʋelei ga saa wɔlɔi ma ʋoogi."},{"book":"Tɔ Sɛʋɛi Velesiɛi","chapter":"14","verse":"2","text":"Mazɔlɔɔ wa ga nuɓusɛiti ti ɲadegai Ɠɔoɠɔ GALAGI wa-ƓALAGI ʋɛ, Ɠɔoɠɔ GALAGI yiimazeɠeʋɛ ga woye, é wo ɠula ziiti kpein saama eteai zu, ga wo ɠɛ ga nɔnɔ yɛ."},{"book":"Tɔ Sɛʋɛi Velesiɛi","chapter":"14","verse":"3","text":"À mina kɔzɔba ani nɔpɛ mi."},{"book":"Tɔ Sɛʋɛi Velesiɛi","chapter":"14","verse":"4","text":"À wɛlɛ suai niiti ka wa zoo ti miizu: nikɛi, baalagi, ta bolii,"},{"book":"Tɔ Sɛʋɛi Velesiɛi","chapter":"14","verse":"5","text":"dopai ma zii pɛ, goegi ma zii pɛ, gize wolii, dɔɓɔ ʋaalagi, dɔɓɔ wolii,"},{"book":"Tɔ Sɛʋɛi Velesiɛi","chapter":"14","verse":"6","text":"suai nii kpein polokagi ɠaaʋaliai, é miizu, é ɗa tɛ ʋolu."},{"book":"Tɔ Sɛʋɛi Velesiɛi","chapter":"14","verse":"7","text":"Kɛlɛ niiti wo la ti mia, anɛɛ ni ti-ʋolokagi ɠaaʋaliʋɛ, ɓaa ti miizu, ti ɗa tɛ ʋolu, naati ta ga niiti: ɲɔmɛi, zaɓei, ta foevoegoi, anɛɛ ni ta miizu, ti ɗa tɛ ʋolu, kɛlɛ ti-ʋolokagi ɠaa la ʋalini. Wa ti leve ga ti ɠɔzɔʋɛ."},{"book":"Tɔ Sɛʋɛi Velesiɛi","chapter":"14","verse":"8","text":"Boigi ɓalaa, polokagi ɠaaʋaliʋɛ, kɛlɛ é la miizu, é ʋa ɗa tɛ ʋolu, wa deve ga kɔzɔʋɛ. À mina ti-ma zuai ta mi, wo mina vɔɔɠu ti-ma ʋoomai ta ʋa."},{"book":"Tɔ Sɛʋɛi Velesiɛi","chapter":"14","verse":"9","text":"Ziɛ wu zuaiti kpein su, nii wa zoo wo mi, naa ɠa ga, niiti ma woekegi ti ʋa, ta maaɠalai ti ma."},{"book":"Tɔ Sɛʋɛi Velesiɛi","chapter":"14","verse":"10","text":"Kɛlɛ à mina naati mi, niiti ma woeke ge la ti ʋa, ɓaa maaɠala la ti ma, wa naati deve ga ti ɠɔzɔʋɛ."},{"book":"Tɔ Sɛʋɛi Velesiɛi","chapter":"14","verse":"11","text":"Wa zoo wo wɔni ɲadegai kpein mi."},{"book":"Tɔ Sɛʋɛi Velesiɛi","chapter":"14","verse":"12","text":"Kɛlɛ wɛlɛ niiti wo la zooga wo ʋa ti mi: ɗuai ma zii pɛ, koɠɛi ma zii pɛ,"},{"book":"Tɔ Sɛʋɛi Velesiɛi","chapter":"14","verse":"13","text":"seeʋei ma zii pɛ,"},{"book":"Tɔ Sɛʋɛi Velesiɛi","chapter":"14","verse":"14","text":"kalawɔnii ma zii pɛ,"},{"book":"Tɔ Sɛʋɛi Velesiɛi","chapter":"14","verse":"15","text":"sizigoi ma zii pɛ, buungi ma zii pɛ,"},{"book":"Tɔ Sɛʋɛi Velesiɛi","chapter":"14","verse":"16","text":"ma wolaiti ta ma goiti,"},{"book":"Tɔ Sɛʋɛi Velesiɛi","chapter":"14","verse":"17","text":"kpoloɗɛ laaʋɛ wɔnii ma zii tanigaa,"},{"book":"Tɔ Sɛʋɛi Velesiɛi","chapter":"14","verse":"18","text":"ziɛ wɔnii ma zii tanigaa, ta zɛgbɛlutugi, ta dɛvɛi."},{"book":"Tɔ Sɛʋɛi Velesiɛi","chapter":"14","verse":"19","text":"Fuluani goi kpein koʋegi ba, wa naati deve ga ti ɠɔzɔʋɛ, à mina naati mi."},{"book":"Tɔ Sɛʋɛi Velesiɛi","chapter":"14","verse":"20","text":"Kɛlɛ wa zoo wo naati mi, niiti ti ɠoʋesu, ta ti ɲadegai."},{"book":"Tɔ Sɛʋɛi Velesiɛi","chapter":"14","verse":"21","text":"À mina sua mi, nii saai ɓɔɠɔ ʋɛ. Wa zoo wo fe seikɔɠɔma nui ta ya, é wo ʋɔ bɛ, ga é mi, ɓaa wo pɔdi wɛɛin ta ma. Mazɔlɔɔ wa ga nuɓusɛiti ti ɲadegai Ɠɔoɠɔ GALAGI wa-ƓALAGI ʋɛ."},{"book":"Tɔ Sɛʋɛi Velesiɛi","chapter":"14","verse":"22","text":"Kona-o-kona wa wa-ɓalagi zu aniiti kpein ma ʋuusiɛi zeɠe ba."},{"book":"Tɔ Sɛʋɛi Velesiɛi","chapter":"14","verse":"23","text":"Wa mi Ɠɔoɠɔ GALAGI wa-ƓALAGI ɠaazu, naama adaʋɛ, ʋɛ daaseigi a zei ná, é ɠɛni ga wa-moloi ma ʋuusiɛi, ta dɔɔ niinɛi nɔnɔi, ta gulɔi nɔnɔi, é ʋɛɛ wa-loganiiti ma wolaiti ta ma goiti ma yiʋo mɔungiti ba, naa ɠa a kɛ wo lua Ɠɔoɠɔ GALAGI wa-ƓALAGI ʋa eyɛsu ɠɔ, wo-zii ma voloi pɛ su."},{"book":"Tɔ Sɛʋɛi Velesiɛi","chapter":"14","verse":"24","text":"Siɛgi zu Ɠɔoɠɔ GALAGI wa-ƓALAGI tuya loozu la wo ʋɛ, é ʋooʋa gola, tanisu wo la zooga wo ʋa lii la, ʋɛ Ɠɔoɠɔ GALAGI wa-ƓALAGI yeelosu ná ʋa ga daaseigi ɠɛ ná, tɔɔzei ná maaɠooza vai ʋa,"},{"book":"Tɔ Sɛʋɛi Velesiɛi","chapter":"14","verse":"25","text":"wa puusiɛi ʋɔdi, wo ma walii zeɠe, wo lii la naama adaʋɛ, ʋɛ Ɠɔoɠɔ GALAGI wa-ƓALAGI yeelosu ná ʋa."},{"book":"Tɔ Sɛʋɛi Velesiɛi","chapter":"14","verse":"26","text":"Miná, wa zoo wo naa kpein geya, nii wɔin wo ma, toganii ma wolaiti ta ma goiti, ta dɔɔi, ta kpɔleɓɔle ganiiti ta nu ɠaazulati, nii nɔpɛ nɛai wo ʋɛ, wo daami wo ná, Ɠɔoɠɔ GALAGI wa-ƓALAGI ɠaazu, wo ɠoozunɛ, wa-o, wa-ʋɛlɛyeɠeiti-yo."},{"book":"Tɔ Sɛʋɛi Velesiɛi","chapter":"14","verse":"27","text":"À mina yeema Levi nuiti ma, ta ɠɛ wo zaama, mazɔlɔɔ ti la ada nɔpɛ sɔlɔɔni zooi zu ga tɔnɔ ga wo ɠɛʋele."},{"book":"Tɔ Sɛʋɛi Velesiɛi","chapter":"14","verse":"28","text":"Kona zaʋasaʋagi ma, wa konagi zaʋasiɛi ma ʋuusiɛi zeɠe wa-ɓalagi zu aniiti kpein ba, wo pu wa-laazuʋɛ."},{"book":"Tɔ Sɛʋɛi Velesiɛi","chapter":"14","verse":"29","text":"Levi nuiti, ti la ada nɔpɛ sɔlɔɔni zooi zu ga tɔnɔ, naati ta ʋa, ta seikɔɠɔma nuiti, ta podointi, ta poanzaiti ti zeini wa-laazuʋɛ, ti daami wo, ti yiɠo. Naazu Ɠɔoɠɔ GALAGI ɠa tuya loo wa-wotii kpein ma, niiti wa ɠɛ ti ɠɛɛzu."}]}