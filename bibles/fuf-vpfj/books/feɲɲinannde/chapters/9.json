{"data":[{"book":"FEƝƝINANNDE","chapter":"9","verse":"1","text":"Malaa'ikaajo njowaɓo on kadi wutti *liital mun ngal. Mi yi'i hoodere no iwi ka kammu, yani ka leydi. Nde jonnaa saabiwal *gaygii ngin alaa kattudi ngin."},{"book":"FEƝƝINANNDE","chapter":"9","verse":"2","text":"Nde udditi gaygii ngin alaa kattudi ngin, yalti ka nder gaygii ton curki, wa curki beembal yiite moolanaangal. Naange ngen e yaasi on niɓɓitiri sabu curki ngin gaygii."},{"book":"FEƝƝINANNDE","chapter":"9","verse":"3","text":"Immorde e kin curki, kanuuji yalti ka leydi, ɗi jonnaa bawgal sifa bawgal jahe ɗen ka leydi."},{"book":"FEƝƝINANNDE","chapter":"9","verse":"4","text":"Ɗi wi'aa, wota ɗi meemu kuɗol woo ka leydi e kala ko hecciɗi e kala leggal, kono ko yimɓe ɓe alaa maande Alla nden ka tiiɗe mun tun ɗi meemata."},{"book":"FEƝƝINANNDE","chapter":"9","verse":"5","text":"Kono ɗi yamiraa wota ɗi waru ɓe, kono yo ɗi tampin ɓe e nder lebbi jowi, tawi tampere ko ɗi waɗaynoo kon ko wa tampere yaare si fiɗii goɗɗo."},{"book":"FEƝƝINANNDE","chapter":"9","verse":"6","text":"E nder ɗen balɗe ɗon, yimɓe ɓen ɗaɓɓay mayde nden, kono ɓe yi'ataa nde few. Ɓe suɓoto mayde, kono mayde nden doga ɓe woɗɗitoo."},{"book":"FEƝƝINANNDE","chapter":"9","verse":"7","text":"Ɗin kanuuji no nandita e pucci eltaaɗi fii hare. Tawi no ka ko'e majji ko nanditata e *meetelli kaŋŋe, geece majji on no nandita e geece neɗɗanke."},{"book":"FEƝƝINANNDE","chapter":"9","verse":"8","text":"Hiɗi mariri sukundu wa debbo, ɲiiƴe majji on kadi no nandita e ɲiiƴe ngayuuje."},{"book":"FEƝƝINANNDE","chapter":"9","verse":"9","text":"Tawi hiwitorɗi ɓerɗe majji on no wa'i wa beɗi njandi, e hitooji gabitanji majji on kadi no nandita e hito *giri-giriije ɗe pucci ɗuuɗuɗi pooɗata, no dogana hare."},{"book":"FEƝƝINANNDE","chapter":"9","verse":"10","text":"Tawi bukki majji on no mari ndompe wa ɗe jahe ɗen, tawi bawgal ko ɗi tampiniraynoo yimɓe ɓen kon e nder lebbi jowi ko ka bukki majji woni."},{"book":"FEƝƝINANNDE","chapter":"9","verse":"11","text":"Tawi ko wonani ɗi lanɗo ko malaa'ikaajo gaygii ngin alaa kattudi ngin, mo tawata innde mun e haala Yahuudiyanke ko «Abaduuna»,"},{"book":"FEƝƝINANNDE","chapter":"9","verse":"12","text":"Bone arano on feƴƴii, awa boneeji ɗiɗi no arude ɓawto ɗun."},{"book":"FEƝƝINANNDE","chapter":"9","verse":"13","text":"Malaa'ikaajo jeegaɓo on kadi wutti liital mun ngal, mi nani hawa no iwa e coɓɓi nay *layyorde tafiraande kaŋŋe wonde nden yeeso Alla,"},{"book":"FEƝƝINANNDE","chapter":"9","verse":"14","text":"no wi'a malaa'ikaajo njeegaɓo joginooɗo liital ngal: «Firtu malaa'ikaaɓe nayo haɓɓaaɓe ka maayo njano Furaatiwol ɓen!»"},{"book":"FEƝƝINANNDE","chapter":"9","verse":"15","text":"Ɓen malaa'ikaaɓe nayo, hebulaninooɓe fii on saa'i e nden ɲalaande e ndun lewru e nden hitaande, firtaa, fii warugol feccere tammere e yimɓe ɓen."},{"book":"FEƝƝINANNDE","chapter":"9","verse":"16","text":"Mi nani adadu waɗɗinooɓe pucci fii hare ɓen ko ɓe guluuje noogayo laabi guluuje sappo."},{"book":"FEƝƝINANNDE","chapter":"9","verse":"17","text":"E hino no mi yi'iri non pucci ɗin e waɗɗinooɓe ɗi ɓen e nder feɲɲinannde nden: tawi waɗɗinooɓe ɗi ɓen no jogii hiwitorɗe ɓerɗe wojjirayɗe wa yiite, mbulorɗe wa baka e wa'itayɗe wa nete. Tawi ko'e pucci ɗin no nandita e ko'e ngayuuje, yiite e curki e mbollan yiite no yalta ka kundule majji."},{"book":"FEƝƝINANNDE","chapter":"9","verse":"18","text":"Peccun tammun e yimɓe ɓen wariraa ɗii albala'uuji ɗoo tati, ɗun ko koo ko yaltata ka kundule majji, ɗun ko yiite ngen e curki kin e mbollan yiite ɗan."},{"book":"FEƝƝINANNDE","chapter":"9","verse":"19","text":"Ko fii bawgal pucci ɗin ko ka kundule majji e ka bukki majji woni. Bukki majji on no nandita e bolle, hiɗi mari ko'e ko ɗi waɗira bone."},{"book":"FEƝƝINANNDE","chapter":"9","verse":"20","text":"Yimɓe heddinooɓe ɓe wariraaka ɗin albala'uuji ronki tuubude kuuɗe ɗe ɓe waɗiri juuɗe maɓɓe ɗen. Ɓe accaano sujjangol jinnaaji ɗin e sanamuuji tafiraaɗi kaŋŋe e kaalisi e sila e kaaƴe e leɗɗe, ɗi waawataa yi'ude maa wowlude maa yahude."},{"book":"FEƝƝINANNDE","chapter":"9","verse":"21","text":"Ɓe ronki tuubude kadi fii ko ɓe itti ko'e kon, e mbilankaaku maɓɓe ngun e jeeno maɓɓe ngon e guyaale maɓɓe ɗen."}]}