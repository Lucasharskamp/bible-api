{"data":[{"book":"1 Kolinto","chapter":"6","verse":"1","text":"Enati mutu wumosi mu dikabu dieno beki khombꞌandi yinkaka mambu, buna bila mbi kafueti kumfundila kuidi mazuzi makambulu wilukila Nzambi va buangu kikumfundila kuidi banlongo e ?"},{"book":"1 Kolinto","chapter":"6","verse":"2","text":"Luisi zaba ko ti banlongo bela sambisa ntoto e ? Enati luela sambisa ntoto, buna bila mbi lukadi nunga mu dedikisa bina bi mambu bidi yeno ?"},{"book":"1 Kolinto","chapter":"6","verse":"3","text":"Luisi zaba ko ti tuela sambisa zimbasi ? Buna luela luta sambisa mambu ma luzingu lualu."},{"book":"1 Kolinto","chapter":"6","verse":"4","text":"Enati luidi ayi mambu matedi luzingu lualu buna mboti lumfundanga kuidi batu bakambulu mfunu mu dibundu."},{"book":"1 Kolinto","chapter":"6","verse":"5","text":"Thubidi mambu mama mu diambu di kulufuisa tsoni. Vasi ko kadi mutu widi diela mu beno mu diambu di zenga mambu va khatitsika bakhomba bandi e ?"},{"book":"1 Kolinto","chapter":"6","verse":"6","text":"Vayi enati khomba beki ndiandi mambu buna wukumfundanga kuidi batu bobo bakambu wilukila."},{"book":"1 Kolinto","chapter":"6","verse":"7","text":"Yidi nzimbala yinneni mu beno bu lueti fundasananga beno na beno. Mu diambu di mbi lulendi kanga ko ntima bu beti kuluvangilanga mambu makambulu masonga e ? Bila mbi lulendi tala ko baluziona bima bieno e ?"},{"book":"1 Kolinto","chapter":"6","verse":"8","text":"Vayi beno lumvanganga mambu makambulu masonga ayi lunzionanga bingana ayi lueti vangila buawu kuidi bakhomba zieno."},{"book":"1 Kolinto","chapter":"6","verse":"9","text":"Luisi zaba ko ti batu bakambulu basonga balendi baka ko buangu mu Kipfumu ki Nzambi ? Lubika kukivuna bila batu bamvanganga kindumba, bansambilanga bitumba, bamvanganga kitsuza ; bamvanganga matsoni voti babakala bamvanganga kitsuza ayi babakala yawu,"},{"book":"1 Kolinto","chapter":"6","verse":"10","text":"mivi, batu badi lukokoto, batu bankolongo malavu, batu bamfinganga badiawu voti batu banzionanga bingana balendi baka ko buangu mu Kipfumu ki Nzambi."},{"book":"1 Kolinto","chapter":"6","verse":"11","text":"Batu bankaka mu beno buawu bobo babela, vayi buabu lumana sukulu, lumana vedoso, beno lukitulu basonga mu dizina di Pfumu Yesu Klisto ayi mu Pheve yi Nzambi eto."},{"book":"1 Kolinto","chapter":"6","verse":"12","text":"Beno lueti tuba : “Minu mbeki minsua mu mambu moso” vayi mambu mosomasi mfunu ko. Minu mbeki minsua mu mambu mamo. Vayi mbengi kitulu mvika kuidi kadi diambu dimosi."},{"book":"1 Kolinto","chapter":"6","verse":"13","text":"“Bidia bisoko mu diambu di vumu ayi vumu mu diambu di bidia.” Nzambi wela bunga vumu ayi bidia. Vayi nitu yisia vangu mu diambu di kitsuza ko, yawu yidi mu diambu di Pfumu ayi Pfumu widi mu diambu di nitu."},{"book":"1 Kolinto","chapter":"6","verse":"14","text":"Vayi Nzambi wufulukisa Pfumu mu bafua ayi mu lulendo luandi niandi wela kutufulukisa."},{"book":"1 Kolinto","chapter":"6","verse":"15","text":"Luisi zaba ko ti zinitu zieno zidi binama bi nitu yi Klisto ? A buevi, ndieka bonga binama bi nitu yi Klisto muingi ndibikitula binama bi nitu yi ndumba yi leta ? Nana."},{"book":"1 Kolinto","chapter":"6","verse":"16","text":"Luisi zaba ko ti mutu bundani ayi ndumba yi leta, buna wunkitukanga nitu yimosi ayi niandi ? Bila disonama ti : Bawu buadi bela kituka nitu yimosi."},{"book":"1 Kolinto","chapter":"6","verse":"17","text":"Vayi woso mutu wumbundana ayi Pfumu wunkitukanga Pheve yimosi ayi niandi."},{"book":"1 Kolinto","chapter":"6","verse":"18","text":"Diawu ndikulukamba : Lutina kitsuza. Masumu moso mamvanganga mutu madi ku nganda yi nitu. Vayi woso vengi disumu di kitsuza vodisidi nitu andi masumu, bila diawu didi disumu di khati yi nitu."},{"book":"1 Kolinto","chapter":"6","verse":"19","text":"Luisi zaba ko ti nitu eno yidi nzo yi Pheve Yinlongo yoyi yidi mu beno ; yoyo Nzambi kaluvana ? Ayi buabu lukivuidi diaka ko."},{"book":"1 Kolinto","chapter":"6","verse":"20","text":"Bila mu thalu yiwombo lusumbulu. Diawu lukembisa Nzambi mu zinitu zieno."}]}