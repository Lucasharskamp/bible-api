{"data":[{"book":"Luka","chapter":"2","verse":"1","text":"Majuwa galii, Kaisari Agustinu mfalumi gwa Rumi kabweriti kulagalira, wantu woseri wa Iushi loseri la Rumi wawalangwi."},{"book":"Luka","chapter":"2","verse":"2","text":"Kuwawalanga aku ndo kuweriti kwa kwanja shipindi Kureniu pakaweriti mkulu gwa mukowa gwa Siriya."},{"book":"Luka","chapter":"2","verse":"3","text":"Su kila muntu kagenditi kulembwa litawu lyakuwi muisi mwakuwi."},{"book":"Luka","chapter":"2","verse":"4","text":"Viraa Yosefu kaweriti na mwanja gwa kulawa Nazareti mumkowa gwa Galilaya, kagenditi muisi ya Betirehemu mumkowa gwa Yudeya pakayiwukiti Dawudi. Yosefu kagenditi kulii toziya kalawiti mushiyuwuku sha Dawudi."},{"book":"Luka","chapter":"2","verse":"5","text":"Kagenditi kulii wakalembwi pamuhera na Mariya muheta gwakuwi, yakaweriti na yinda."},{"book":"Luka","chapter":"2","verse":"6","text":"Pawaweriti kulii Betirehemu, shipindi sha Mariya sha kwiwura mwana shisokiti."},{"book":"Luka","chapter":"2","verse":"7","text":"Kamwiwula mwana gwakuwi gwa kwanja mpalu, kamgubikila nguwu na wamgonjeka muliboma lya wang'ombi, toziya womberi wapatiti ndiri pakugonja kunumba ya wahenga."},{"book":"Luka","chapter":"2","verse":"8","text":"Kuweriti na walolera wa mifugu, yawaweriti kuntundu pashiru wankulolera mifugu yawu."},{"book":"Luka","chapter":"2","verse":"9","text":"Ntumintumi gwa kumpindi gwa Mtuwa kawalawariti walolera wa mifugu na ukwisa wa Mtuwa guwalangaziya. Womberi watiliti nentu,"},{"book":"Luka","chapter":"2","verse":"10","text":"kumbiti ntumintumi gwa kumpindi kawagambira, “Namtira! Neni nuwajegerani shisoweru shiwagira, shisoweru ashi hashiwajegeli wantu woseri wanemeleri nentu."},{"book":"Luka","chapter":"2","verse":"11","text":"Leru muisi ya Mfalumi Dawudi kiwuka Mlopoziya gwenu. Mweni ayu ndo Kristu Mtuwa!"},{"book":"Luka","chapter":"2","verse":"12","text":"Ayi haliweri lilangaliru kwa mwenga, pamusoka kala palii hamumwoni nonu wamgubikira vinguwu vya shiwana wamgonjeka muliboma la wang'ombi.”"},{"book":"Luka","chapter":"2","verse":"13","text":"Palaa palii wantumintumi wamonga wa kumpindi wavuwa nentu, waliwoniti pamuhera wamkwisiti Mlungu, pawalonga,"},{"book":"Luka","chapter":"2","verse":"14","text":"“Ukwisa uweri kwa Mlungu kumpindi nentu,"},{"book":"Luka","chapter":"2","verse":"15","text":"Wantumintumi wa kumpindi pawawukiti kala kuwuya kumpindi kwa Mlungu, walolera wa mifugu wanja kuligambira weni, “Vinu su tugendeni Betirehemu na kulola shintu shashitendikiti, shakatugambiriti Mtuwa.”"},{"book":"Luka","chapter":"2","verse":"16","text":"Su wawuka wagenda kanongola, pawasokiti palii wawawona Mariya na Yosefu na nonu ulii wamgonjeka muliboma la wang'ombi."},{"book":"Luka","chapter":"2","verse":"17","text":"Walolera wa mifugu pawamwoniti kala nonu ulii, su wanja kutakula ntambu yawapikaniriti kulawa kwa ntumintumi gwa kumpindi kuusu nonu ayu."},{"book":"Luka","chapter":"2","verse":"18","text":"Muntu yoseri yakapikaniriti hangu kashyeniti visoweru vyawatakuliti walolera wa mifugu."},{"book":"Luka","chapter":"2","verse":"19","text":"Mariya kavituliti vintu vyoseri avi mumoyu mwakuwi na kavihola mana yakuwi."},{"book":"Luka","chapter":"2","verse":"20","text":"Walolera wa mifugu wawuyiti pawayimba kwa kumkwisa Mlungu ntambu yawapikaniriti na yawawoniti, iwera ntambu iraa ilii yawapikaniriti kulawa kwa ntumintumi gwa kumpindi."},{"book":"Luka","chapter":"2","verse":"21","text":"Palisokiti lishaka lya nani, shipindi sha kumwingiziya mwana jandu, wampananiti litawu Yesu, litawu lyeni ali ntumintumi gwa kumpindi kamupananiti kala Mariya pakaweriti ndiri na yinda."},{"book":"Luka","chapter":"2","verse":"22","text":"Pashisokiti shipindi sha msambu gwa kupungwa kwawu Mariya na Yosefu hangu ndo ifiriwitwi mumalagaliru ga Musa, wamtola mwana wagenda nayu Yerusalemu wamtulili Mtuwa,"},{"book":"Luka","chapter":"2","verse":"23","text":"ntambu yayilembitwi mumalagaliru ga Mtuwa, “Kila mwana gwa kwanja mpalu kafiruwa kutulwa kaweri mnanagala kwa Mtuwa.”"},{"book":"Luka","chapter":"2","verse":"24","text":"Viraa virii wagenditi su walaviyi tambiku ya wankunda wawili ama wana wawili wa teteli, ntambu yayifiruwitwi mulilagaliru ga Mtuwa."},{"book":"Luka","chapter":"2","verse":"25","text":"Shipindi shiraa shilii kuweriti na muntu yumu yawamshema Simoni yakalikaliti Yerusalemu. Kaweriti muntu kaherepa, muntu yakamfiriziya Mlungu na kaweriti kankulolera kulopoziwa kwa wantu wa Israeli. Rohu Mnanagala kaweriti pamuhera na yomberi,"},{"book":"Luka","chapter":"2","verse":"26","text":"na Rohu Mnanagala kamgambiriti kala Simiyoni kulonga hapeni kahowi mpaka kamwoni Kristu yakasyagulitwi na Mtuwa."},{"book":"Luka","chapter":"2","verse":"27","text":"Su Rohu Mnangala kamlonguziyiti Simiyoni kwingira Mnumba nkulu ya Mlungu. Na palii mawu na tati gwa Yesu wamjegiti Yesu Mnumba nkulu ya Mlungu wamtenderi ntambu yayifiruwitwi mulilagaliru,"},{"book":"Luka","chapter":"2","verse":"28","text":"Simiyoni kamwanka mwana mumawoku mwakuwi na kamkwisa Mlungu pakalonga,"},{"book":"Luka","chapter":"2","verse":"29","text":"“Vinu Mtuwa guweza kumlekeziya ntumintumi gwaku"},{"book":"Luka","chapter":"2","verse":"30","text":"Masu gangu gawona ulopoziya waku,"},{"book":"Luka","chapter":"2","verse":"31","text":"wawutandiritwi palongolu pa wantu woseri."},{"book":"Luka","chapter":"2","verse":"32","text":"Ulangala hawuwalangaziyi njira wantu wawawera ndiri Wayawudi"},{"book":"Luka","chapter":"2","verse":"33","text":"Tati na mawu gwa mwana walikangashiti nentu ntambu yakatakuliti Simiyoni kuusu mwana gwawu."},{"book":"Luka","chapter":"2","verse":"34","text":"Simoni kawatekelera, kamgambira Mariya mawu gwa Yesu, “Mwana ayu kasyagulitwi na Mlungu toziya ya kwagamira na kulopoziwa kwa wantu wavuwa Muisraeli. Nayomberi hakaweri lilangaliru kulawa kwa Mlungu kumbiti wantu wavuwa hawamtakuli vidoda,"},{"book":"Luka","chapter":"2","verse":"35","text":"na virii vyawalihola wantu mumyoyu mwawu ndo havimaniki. Na gwenga Mariya utama hawuweri gambira mgoha gwagusongoka, haguwusomi moyu gwaku.”"},{"book":"Luka","chapter":"2","verse":"36","text":"Palii kuweriti na mdala mbuyi gwa Mlungu, litawu lyakuwi Ana, mwana gwa Fanueli gwa likabila la Asheri."},{"book":"Luka","chapter":"2","verse":"37","text":"Shakapanu kasigaliti mkenja mpaka shipindi pakiwiti mgogolu gwa vinja malongu matatu na msheshi. Shipindi shoseri ashi kalikaliti Munumba nkulu ya Mlungu pakaleka kuliya na pakamluwa Mlungu pashiru na paliwala."},{"book":"Luka","chapter":"2","verse":"38","text":"Shipindi shila shilii, Ana kiziti na kulonga mayagashii Mlungu na katakuliti visoweru vya mwana kwa wantu woseri wawaweriti wankumuhepera Mlungu kwa kukombolwa kwa Yerusalemu."},{"book":"Luka","chapter":"2","verse":"39","text":"Maliya na Yosefu pawatenditi kala vyoseri ntambu yanfiruwitwi mulilagaliru ga Mtuwa, su wawuyiti ukaya kwawu Nazareti muisi ya Galilaya."},{"book":"Luka","chapter":"2","verse":"40","text":"Mwana kakula kawera na makakala, su kawera na luhala na Mlungu kamtekelera."},{"book":"Luka","chapter":"2","verse":"41","text":"Kila mvinja mawu na tati gwa Yesu wagendaga Yerusalemu mumsambu gwa Pasaka."},{"book":"Luka","chapter":"2","verse":"42","text":"Yesu pakaweriti na vinja lilongu na miwili, wagenditi nayu mumsambu ntambu yayiweriti shitiba."},{"book":"Luka","chapter":"2","verse":"43","text":"Paguperiti kala msambu gwa Pasaka, wanjiti mwanja gwa kuwuya ukaya, kumbiti Yesu kasigaliti kulaa Kuyerusalemu pota mawu na tati gwakuwi kuvimana."},{"book":"Luka","chapter":"2","verse":"44","text":"Womberi wavimana Yesu kapamuhera na wantu wa mwanja, wagendagenda lishaka lyoseri, shakapanu wanja kumsakula mwa walongu na waganja wawu."},{"book":"Luka","chapter":"2","verse":"45","text":"Wamwona ndiri, su wawuyiti Yerusalemu pawamsakula."},{"book":"Luka","chapter":"2","verse":"46","text":"Lishaka lya tatu wamwoniti Mnumba nkulu ya Mlungu, kalikaliti pamuhera na wafunda wa Mayawudi, kaweriti pakawapikinira na kuwakosiya."},{"book":"Luka","chapter":"2","verse":"47","text":"Woseri pawampikaniriti vyakatakula, waweriti wankulikangasha ntambu yakeniti mahala na ntambu yakankuliti kwa luhala."},{"book":"Luka","chapter":"2","verse":"48","text":"Mawu na tati gwakuwi pawamwoniti washeniti. Maliya, mawu gwakuwi, kamkosiya, “Mwana gwenga, ashi gututenda ntambu ayi? Neni na tati gwaku tuweriti twankulishera patukusakula.”"},{"book":"Luka","chapter":"2","verse":"49","text":"Yesu kawankula, “Ntambu gaa mwankunsakula? Muvimana ndiri handa nfiruwa nulikali mnumba mwa Tati gwangu?”"},{"book":"Luka","chapter":"2","verse":"50","text":"Kumbiti tati na mawu gwakuwi wavimana ndiri vyakawankuliti."},{"book":"Luka","chapter":"2","verse":"51","text":"Yesu pakawuyiti pamuhera na mawu na tati gwakuwi Kunazareti, kendereyiti kuwajimira. Mawu gwakuwi kendeleyiti kulihola mmoyu mwakuwi."},{"book":"Luka","chapter":"2","verse":"52","text":"Yesu kendereyiti kukula munshimba pamuhera na luhala na kumfiliziya Mlungu pamuhera na wantu."}]}