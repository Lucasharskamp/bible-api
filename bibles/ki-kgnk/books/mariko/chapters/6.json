{"data":[{"book":"Mariko","chapter":"6","verse":"1","text":"Thuutha ũcio Jesũ akiuma kũu agĩthiĩ itũũra rĩao, arĩ hamwe na arutwo ake."},{"book":"Mariko","chapter":"6","verse":"2","text":"Mũthenya wa Thabatũ wakinya, Jesũ akĩambĩrĩria kũruta andũ ũhoro arĩ thĩinĩ wa thunagogi, na andũ aingĩ arĩa maamũiguire makĩgega."},{"book":"Mariko","chapter":"6","verse":"3","text":"Githĩ ũyũ ti ũrĩa bundi wa mbaũ? Githĩ ũyũ ti mũrũ wa Mariamu, o we mũrũ wa nyina na Jakubu na Jusufu na Judasi na Simoni. Na aarĩ a nyina githĩ matirĩ gũkũ hamwe na ithuĩ?” Nao makĩmũrakarĩra."},{"book":"Mariko","chapter":"6","verse":"4","text":"Jesũ akĩmeera atĩrĩ, “Kũndũ mũnabii ataheagwo gĩtĩĩo no itũũra-inĩ rĩake, na kwa andũ a nyũmba yao, na gwake mũciĩ.”"},{"book":"Mariko","chapter":"6","verse":"5","text":"Nake Jesũ ndaahotire kũringa ciama kũu, o tiga atĩ nĩaigĩrĩire andũ mataarĩ aingĩ moko arĩa maarĩ arũaru nao makĩhona."},{"book":"Mariko","chapter":"6","verse":"6","text":"Nake akĩgega nĩ ũndũ wa ũrĩa maagĩte wĩtĩkio."},{"book":"Mariko","chapter":"6","verse":"7","text":"Agĩcooka agĩĩta arutwo arĩa ikũmi na eerĩ, akĩmatũma mathiĩ eerĩ eerĩ na akĩmahe ũhoti wa kũingata ngoma thũku."},{"book":"Mariko","chapter":"6","verse":"8","text":"Na akĩmeera atĩrĩ, “Mũtigekuuĩre kĩndũ o nakĩ rũgendo-inĩ tiga o mũtirima; na mũtigakuue mũgate, kana mondo, kana mbeeca ibeeti-inĩ cianyu."},{"book":"Mariko","chapter":"6","verse":"9","text":"Ĩkĩrai iraatũ no mũtigakuue nguo cia kũgarũrĩra."},{"book":"Mariko","chapter":"6","verse":"10","text":"Rĩrĩa rĩothe mwatoonya nyũmba, ikarai kuo nginya rĩrĩa mũkoima itũũra rĩu."},{"book":"Mariko","chapter":"6","verse":"11","text":"Na kũrĩa andũ matakamũnyiita ũgeni kana marege kũmũthikĩrĩria-rĩ, mũkiuma kuo mũkaaribariba magũrũ manyu rũkũngũ rũitĩke, rũtuĩke ũira wa kũmatuĩra ciira.”"},{"book":"Mariko","chapter":"6","verse":"12","text":"Nao makiumagara magĩthiĩ makĩhunjagia atĩ andũ merire."},{"book":"Mariko","chapter":"6","verse":"13","text":"Ningĩ makĩingata ndaimono nyingĩ na magĩitĩrĩria andũ aingĩ arĩa maarĩ arũaru maguta nao makĩhona."},{"book":"Mariko","chapter":"6","verse":"14","text":"Mũthamaki Herode nĩaiguire ũhoro ũcio, nĩgũkorwo rĩĩtwa rĩa Jesũ nĩrĩagĩte igweta mũno. Andũ amwe moigaga atĩrĩ, “Johana Mũbatithania nĩariũkĩte kuuma kũrĩ arĩa akuũ, na nĩkĩo arĩ na hinya mũnene ũguo wa kũringa ciama.”"},{"book":"Mariko","chapter":"6","verse":"15","text":"Angĩ nao makoiga atĩrĩ, “Ũyũ nĩ Elija.”"},{"book":"Mariko","chapter":"6","verse":"16","text":"Nowe Herode rĩrĩa aiguire ũhoro ũcio, akiuga atĩrĩ, “Johana, mũndũ ũrĩa ndaatinithirie mũtwe-rĩ, nĩariũkĩte kuuma kũrĩ arĩa akuũ!”"},{"book":"Mariko","chapter":"6","verse":"17","text":"Nĩgũkorwo, Herode we mwene nĩanyiitithĩtie Johana na akamũikithia njeera. Eekĩte ũguo nĩ ũndũ wa Herodia, ũrĩa warĩ mũtumia wa mũrũ wa nyina Filipu, nĩgũkorwo Herode nĩamũhikĩtie."},{"book":"Mariko","chapter":"6","verse":"18","text":"Nake Johana nĩeraga Herode atĩrĩ, “Ndũrĩ na rũtha kũhikia mũtumia wa mũrũ wa maitũguo.”"},{"book":"Mariko","chapter":"6","verse":"19","text":"Nĩ ũndũ ũcio Herodia agĩtuma Johana ũthũ na akĩenda kũmũũragithia. No ndangĩahotire gwĩka ũguo,"},{"book":"Mariko","chapter":"6","verse":"20","text":"nĩgũkorwo Herode nĩetigĩrĩte Johana na akamũgitagĩra, tondũ nĩoĩ atĩ aarĩ mũndũ mũthingu na mũtheru. Herode nĩathikagĩrĩria Johana, no nĩatangĩkaga mũno amũigua; no nĩendaga mũno kũmũthikĩrĩria."},{"book":"Mariko","chapter":"6","verse":"21","text":"Na rĩrĩ, mũthenya ũmwe Herodia nĩagĩire na mweke. Herode nĩarugithirie iruga inene rĩa kũririkana mũthenya wa gũciarwo gwake, nake agĩĩta anene arĩa maamũteithagia na atongoria ake a mbũtũ cia ita, na andũ arĩa maarĩ igweta kũu Galili."},{"book":"Mariko","chapter":"6","verse":"22","text":"Na rĩrĩa mwarĩ wa Herodia aatoonyire kũu maarĩ na akĩina-rĩ, agĩkenia Herode na ageni ake arĩa meetĩtwo iruga rĩu."},{"book":"Mariko","chapter":"6","verse":"23","text":"Akĩĩhĩta, akĩmwĩra atĩrĩ, “Kĩrĩa gĩothe ũngĩhooya nĩngũkũhe, o na angĩkorwo nĩ nuthu ya ũthamaki wakwa.”"},{"book":"Mariko","chapter":"6","verse":"24","text":"Mũirĩtu ũcio agĩthiĩ akĩũria nyina atĩrĩ, “Nĩ kĩĩ ngwĩtia?”"},{"book":"Mariko","chapter":"6","verse":"25","text":"O rĩmwe mũirĩtu ũcio akĩhiũha, agĩtoonya he mũthamaki, akĩmwĩra atĩrĩ, “Ngwenda ũũhe o rĩu mũtwe wa Johana Mũbatithania ũrĩ thĩinĩ wa kiuga.”"},{"book":"Mariko","chapter":"6","verse":"26","text":"Mũthamaki akĩigua kĩeha mũno, no tondũ wa mwĩhĩtwa wake na nĩ ũndũ wa ageni ake, ndangĩaregire gwĩka ũguo orĩtio."},{"book":"Mariko","chapter":"6","verse":"27","text":"Nĩ ũndũ ũcio agĩtũma mũthigari ũmwe wa arĩa maamũrangagĩra, o hĩndĩ ĩyo akĩmwatha athiĩ arehe mũtwe wa Johana. Mũndũ ũcio agĩthiĩ njeera agĩtinia Johana mũtwe"},{"book":"Mariko","chapter":"6","verse":"28","text":"akĩũrehe na kiuga, akĩnengera mũirĩtu ũcio, nake akĩũnengera nyina."},{"book":"Mariko","chapter":"6","verse":"29","text":"Nao arutwo a Johana maigua ũhoro ũcio, magĩũka, makĩoya mwĩrĩ wake, magĩthiĩ, makĩũthika."},{"book":"Mariko","chapter":"6","verse":"30","text":"Atũmwo nĩmagomanire harĩ Jesũ, makĩmwĩra maũndũ marĩa mothe meekĩte, na marĩa maarutĩte andũ."},{"book":"Mariko","chapter":"6","verse":"31","text":"Na tondũ wa ũrĩa andũ aingĩ mookaga magĩthiiaga-rĩ, matingĩahotire kuona o na hĩndĩ ya kũrĩa irio, nake Jesũ akĩmeera atĩrĩ, “Ũkai inyuĩ oiki, tũthiĩ handũ hatarĩ inegene, tũkahurũke.”"},{"book":"Mariko","chapter":"6","verse":"32","text":"Nĩ ũndũ ũcio makĩingĩra gatarũ marĩ oiki, magĩthiĩ handũ hataarĩ andũ."},{"book":"Mariko","chapter":"6","verse":"33","text":"Nao andũ aingĩ arĩa maamonire magĩthiĩ, makĩmamenya, magĩtengʼera na magũrũ moimĩte matũũra-inĩ mothe, magĩkinya mbere yao."},{"book":"Mariko","chapter":"6","verse":"34","text":"Na rĩrĩa Jesũ oimire gatarũ, akĩona andũ aingĩ, akĩmaiguĩra tha, tondũ maatariĩ ta ngʼondu itarĩ na mũrĩithi. Nĩ ũndũ ũcio akĩambĩrĩria kũmaruta maũndũ maingĩ."},{"book":"Mariko","chapter":"6","verse":"35","text":"Na gwatua gũtuka, arutwo ake magĩthiĩ kũrĩ we, makĩmwĩra atĩrĩ, “Gũkũ nĩ werũ-inĩ na rĩu gũkiriĩ gũtuka."},{"book":"Mariko","chapter":"6","verse":"36","text":"Ĩra andũ aya mathiĩ nĩguo makinye mĩgũnda-inĩ na matũũra-inĩ marĩa me hakuhĩ makegũrĩre kĩndũ gĩa kũrĩa.”"},{"book":"Mariko","chapter":"6","verse":"37","text":"Nowe akĩmacookeria akĩmeera atĩrĩ, “Maheei kĩndũ gĩa kũrĩa arĩ inyuĩ.”"},{"book":"Mariko","chapter":"6","verse":"38","text":"Nake akĩmooria atĩrĩ, “Mũrĩ na mĩgate ĩigana? Thiĩi mũrore.”"},{"book":"Mariko","chapter":"6","verse":"39","text":"Nake Jesũ agĩathana andũ othe maikare thĩ ikundi ikundi kũu nyeki-inĩ ĩrĩa yarĩ ho nduru."},{"book":"Mariko","chapter":"6","verse":"40","text":"Nĩ ũndũ ũcio magĩikara thĩ marĩ ikundi cia andũ igana na cia andũ mĩrongo ĩtano."},{"book":"Mariko","chapter":"6","verse":"41","text":"Nake akĩoya mĩgate ĩyo ĩtano na thamaki icio igĩrĩ, akĩrora na igũrũ, agĩcookia ngaatho na akĩenyũranga mĩgate ĩyo. Agĩcooka akĩmĩnengera arutwo ake mahe andũ. Ningĩ akĩoya thamaki icio igĩrĩ akĩmagayania othe."},{"book":"Mariko","chapter":"6","verse":"42","text":"Nao othe makĩrĩa makĩhũũna,"},{"book":"Mariko","chapter":"6","verse":"43","text":"nao arutwo makĩũngania cienyũ cia mĩgate na cia thamaki iria ciatigarĩte makĩiyũria ciondo ikũmi na igĩrĩ."},{"book":"Mariko","chapter":"6","verse":"44","text":"Mũigana wa arũme arĩa othe maarĩire irio icio maarĩ ngiri ithano."},{"book":"Mariko","chapter":"6","verse":"45","text":"Na hĩndĩ o ĩyo Jesũ akĩĩra arutwo ake matoonye gatarũ mathiiage mbere yake makinye Bethisaida, mũira wa oigĩre kĩrĩndĩ ũhoro."},{"book":"Mariko","chapter":"6","verse":"46","text":"Thuutha wa kũmoigĩra ũhoro, akĩambata kĩrĩma-inĩ agĩthiĩ kũhooya."},{"book":"Mariko","chapter":"6","verse":"47","text":"Na gũgĩkinya hwaĩ-inĩ, gatarũ kaarĩ gatagatĩ ka iria, nake Jesũ aarĩ thĩ nyũmũ arĩ wiki."},{"book":"Mariko","chapter":"6","verse":"48","text":"Nake akĩona arutwo makĩĩgũmĩra gũtwara gatarũ, tondũ rũhuho rwerekeire na kũrĩa moimaga. Na rĩrĩ, ta thaa kenda cia ũtukũ, Jesũ agĩthiĩ kũrĩ o agereire maaĩ igũrũ. Nake aarĩ o hakuhĩ kũmahĩtũka,"},{"book":"Mariko","chapter":"6","verse":"49","text":"no-o mamuona agereire maaĩ igũrũ magĩĩciiria nĩ ngoma moonaga. Magĩkaya"},{"book":"Mariko","chapter":"6","verse":"50","text":"tondũ othe nĩmamuonire na magĩĩtigĩra mũno."},{"book":"Mariko","chapter":"6","verse":"51","text":"Agĩcooka agĩtoonya gatarũ kau maarĩ, naruo rũhuho rũgĩtuĩka. Nao makĩgega mũno,"},{"book":"Mariko","chapter":"6","verse":"52","text":"tondũ matiataũkĩirwo nĩ ũhoro wa mĩgate ĩyo; ngoro ciao ciarĩ o nyũmũ."},{"book":"Mariko","chapter":"6","verse":"53","text":"Na maarĩkia kũringa mũrĩmo ũrĩa ũngĩ, magĩkinya Genesareti, makĩoha gatarũ kao hũgũrũrũ-inĩ cia iria."},{"book":"Mariko","chapter":"6","verse":"54","text":"Maarĩkia kuuma gatarũ-inĩ, o rĩmwe andũ makĩmenya Jesũ."},{"book":"Mariko","chapter":"6","verse":"55","text":"Magĩtuĩkania bũrũri-inĩ ũcio wothe magakuuaga andũ arĩa maarĩ arũaru na ibarĩ, makĩmatwaraga kũrĩa guothe maiguaga atĩ nĩkuo arĩ."},{"book":"Mariko","chapter":"6","verse":"56","text":"Na kũrĩa guothe aathiiaga, mĩciĩ-inĩ, na tũtũũra-inĩ o na kana mĩgũnda-inĩ, o maigaga arĩa arũaru ndũnyũ-inĩ, na makamũthaitha ametĩkĩrie naarĩ mahutie gĩcũrĩ kĩa nguo yake, na arĩa othe maamũhutirie makĩhona."}]}