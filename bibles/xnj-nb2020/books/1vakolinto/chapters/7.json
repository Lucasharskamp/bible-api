{"data":[{"book":"1 Vakolinto","chapter":"7","verse":"1","text":"Hinu tilola mambu gala gamwaniyandili, chabwina mgosi akotoka kugega."},{"book":"1 Vakolinto","chapter":"7","verse":"2","text":"Nambu ndava ya kuyepa ukemi, ndi kila mgosi avyai na mdala waki mwene, na kila mdala avyai na mgosi waki mwene."},{"book":"1 Vakolinto","chapter":"7","verse":"3","text":"Mgosi amuhengelayi mdala waki chayiganikiwa, na mdala amuhengelayi mgosi waki chayiganikiwa."},{"book":"1 Vakolinto","chapter":"7","verse":"4","text":"Mdala kawaka uhotola ndava ya higa yaki mwene, nambu avili nawu mgosi waki, mewawa mgosi kawaka uhotola ndava ya higa yaki mwene, nambu mdala waki avili nawu."},{"book":"1 Vakolinto","chapter":"7","verse":"5","text":"Mkoto kunyimana, nambu ngati muyelewini kukita chenicho kwa lukumbi luhupi ndu, ndi mupatayi nafwasi yabwina ya kumuyupa Chapanga. Ndi muwuyilanayi kavili, Setani akotoka kuvalinga ndava muhotola lepi kudivalila mitima hinu."},{"book":"1 Vakolinto","chapter":"7","verse":"6","text":"Malovi aga genikuvajovela malagizu lepi, nambu ndi nivalekekisi muhotola kuhagula."},{"book":"1 Vakolinto","chapter":"7","verse":"7","text":"Chakaka, niganili vandu voha vavyai ngati nene, nambu kila mundu apewili njombi yaki mwene na Chapanga, yungi njombi iyi na yungi yila."},{"book":"1 Vakolinto","chapter":"7","verse":"8","text":"Hinu, kwa vala vangagega na vala valipwela, nikuvajovela kuvya chabwina kuyendelela kutama vene ngati nene."},{"book":"1 Vakolinto","chapter":"7","verse":"9","text":"Nambu ngati mundu ihotola lepi kujidivalila. Chabwina mundu uyo agega kuliku kuvya na mnogo."},{"book":"1 Vakolinto","chapter":"7","verse":"10","text":"Kwa vala vevagegili niwusa mhilu uwu, lepi ya nene ndi kuhuma kwa BAMBU Chapanga. Mdala iganikiwa lepi kulekana na mgosi waki."},{"book":"1 Vakolinto","chapter":"7","verse":"11","text":"Ndi ngati alekini nayu, ndi asigalila changali kugegewa, ngati naha lepi, vamtepulanisa na mgosi waki. Na mgosi akotoka kumleka mdala waki."},{"book":"1 Vakolinto","chapter":"7","verse":"12","text":"Kwa vangi, Nijova nene lepi BAMBU Ngati mgosi msadika ana mdala mwangasadiki, na mdala mwenuyo ayidikili kutama nayu, na mgosi mwenuyo akoto kumleka mdala waki."},{"book":"1 Vakolinto","chapter":"7","verse":"13","text":"Na ngati mdala mweisadika ana mgosi mwanga sadika, na mgosi mwenuyo akayidakila kutama nayu, ndi akotoka kumleka mgosi waki."},{"book":"1 Vakolinto","chapter":"7","verse":"14","text":"Muni mgosi mwenuyo mwangasadika iyidikiliwa na Chapanga kwa kuwungana na mdala waki, na mdala uyo mwangasadika iyidikiwa na Chapanga kwa kuwungana na mgosi waki. Ngati ngayikotoka kuvya naha vana vavi ngavavi ngati vana va vandu vangammaya Chapanga, nambu hinu ndi vana va Chapanga."},{"book":"1 Vakolinto","chapter":"7","verse":"15","text":"Nambu ngati mwangasadika igana kumuleka muyaki mwaisadika, ndi amuleka ndu. Penapo mgosi amala mdala mwaisadika yati ivya hulu. Muni Chapanga avakemili mutama kwa uteke."},{"book":"1 Vakolinto","chapter":"7","verse":"16","text":"Veve mdala mwausadika, umanya wuli ngati kuvya ukumsangula mgosi waku? Amala veve mgosi mwausadika umanya wuli ngati kuvya ukumsangula mdala waku?"},{"book":"1 Vakolinto","chapter":"7","verse":"17","text":"Kila mundu ayendelela kutama muwumi weapewili na BAMBU ngati cheatamayi pala peakemeliwi na Chapanga, chenichi ndi chanikuvajovela vandu voha kwa msambi wa vandu vevakumsadika Kilisitu woha."},{"book":"1 Vakolinto","chapter":"7","verse":"18","text":"Ngati mundu akemeliwi kuni adumwili jandu, ndi akotoka kukupakisa kuvya adumwili lepi jandu, na ngati pakemeliwi avili akona kudumula jandu, ndi akotoka kudumula."},{"book":"1 Vakolinto","chapter":"7","verse":"19","text":"Muni, kudumula jandu amala changasindimala jandu chindu lepi, chechiganikiwa kuyidakila mihilu ya Chapanga."},{"book":"1 Vakolinto","chapter":"7","verse":"20","text":"Hinu, kila mundu avyai ngati cheavili peakemeliwi Chapanga."},{"book":"1 Vakolinto","chapter":"7","verse":"21","text":"Wu, veve wavili wamvanda pewakemeliwi na Chapanga? Koto kuyoma, nambu ngati ukapatayi fwasi ya kuvya waka kita chenicho."},{"book":"1 Vakolinto","chapter":"7","verse":"22","text":"Muni mwene mwakemeliwi na BAMBU kuni avili mvanda, mwenuyo ndi ilekeswa kwa BAMBU. Mewawa mwakemeliwi kuni alekiswi, ndi ivya mvanda wa Kilisitu."},{"book":"1 Vakolinto","chapter":"7","verse":"23","text":"Voha muguliwi kwa mashonga gamahele, ndi mkoto kuvya vavanda va vandu."},{"book":"1 Vakolinto","chapter":"7","verse":"24","text":"Valongo vangu, kila mmonga winu atamayi wumi wulawula ngati cheakemeliwi, muni Chapanga avi pamonga na nyenye."},{"book":"1 Vakolinto","chapter":"7","verse":"25","text":"Hinu, kugavala gala gemwaniyandikili ndava ya vasongolo vangagega na vasikana vangagegewa kawaka malagizu kuhuma kwa BAMBU, nambu nikuvapela maholo gangu kwa lipyana la BAMBU niganikiwa kusadikiwa."},{"book":"1 Vakolinto","chapter":"7","verse":"26","text":"Ndi, ndava ya mang'ahiso ga magono aga, hinu chabwina mundu asigalila ngati cheavi."},{"book":"1 Vakolinto","chapter":"7","verse":"27","text":"Wu, ugegili mdala? Hinu koto kulekana na mdala waku. Wakona wangagega? Ndi ukoto kugega."},{"book":"1 Vakolinto","chapter":"7","verse":"28","text":"Nambu ngati ukagegayi ukumbudila lepi Chapanga, kamwali akagegewayi akumbudila lepi Chapanga. Vevigegana yati ving'ahika muwumi wavi, nambu nene nigana ng'ani yikoto kuvakolela nyenye."},{"book":"1 Vakolinto","chapter":"7","verse":"29","text":"Valongo vangu, lukumbi lwalusigalili ndi luhupi: Kutumbula lelu vala vevagegili vatamayi ngati vagegili lepi,"},{"book":"1 Vakolinto","chapter":"7","verse":"30","text":"Vevivemba vavyai ngati vivemba lepi, veviheka vavyai ngati nakuheka, vevigula vavyai ngati kawaka chindu,"},{"book":"1 Vakolinto","chapter":"7","verse":"31","text":"vevavi hengela vindu vya mulima uwu vavyai ngati vakuhihengela lepi. Muni mulima uwu uvi papipi kupita."},{"book":"1 Vakolinto","chapter":"7","verse":"32","text":"Nigana nyenye mukoto kuvya na wogohi. Mundu angagega mdala mwene igana kuhenga lihengu la BAMBU muni ilinga kumganisa BAMBU."},{"book":"1 Vakolinto","chapter":"7","verse":"33","text":"Nambu mgosi mweagegili ilola neju mambu ga mulima, kulonda kumganisa mdala waki,"},{"book":"1 Vakolinto","chapter":"7","verse":"34","text":"ndi akujibagula mwene chihiga na chimpungu. Mdala mwangagegewa ing'ahika na mambu ga BAMBU ndi awusayi higa na mpungu waki kwa BAMBU. Nambu mdala mwagegiwi ing'ahika na mambu ga mulima ndava ya kumganisa mgosi waki."},{"book":"1 Vakolinto","chapter":"7","verse":"35","text":"Nikuvajovela genaga kwa chiyonjokesu chinu, lepi kuvadivalila kwa gala gemugana kuhenga. Nigana muhenga gegiganikiwa, mpata kumuhengela BAMBU kwa mtima woha changali kuhutwa na mambu gangi."},{"book":"1 Vakolinto","chapter":"7","verse":"36","text":"Ngati mundu ilola kuvya akumuhengela lepi chabwina mchumba waki kwa kuhamula kuleka kumugega na lukumbi lupita, kangi mnogu waki nakuuhotola ndi akitayi chaihotola, amugegayi ndu, ivya nakumbudila Chapanga."},{"book":"1 Vakolinto","chapter":"7","verse":"37","text":"Nambu ngati mgosi uyo ahamwili kuhuma mumtima waki changali kung'ang'aniswa kuleka kugega, na ihotola lepi kuyileka minogu yaki, ikita chabwina, kuleka kumgega mdala uyo."},{"book":"1 Vakolinto","chapter":"7","verse":"38","text":"Mundu mweamwili kugega mdala ikita chabwina, mewa mweangagega mdala ikita chabwina neju."},{"book":"1 Vakolinto","chapter":"7","verse":"39","text":"Mdala mweagegiwi ivya akungiwi na mgosi waki kwa lukumbi lwoha mgosi uyo lwaivya mumi. Nambu ngati mgosi waki afwili, mdala uyo ihotola kugegewa na mundu yoyoha, nambu kwa mgosi mweammanyili BAMBU Yesu Kilisitu."},{"book":"1 Vakolinto","chapter":"7","verse":"40","text":"Nambu chenihololela nene, mdala yati ivya na luheku neju ngati isigalila changali kugegewa, niholalela nene mewa nina Mpungu wa Chapanga."}]}