{"data":[{"book":"Uumama","chapter":"34","verse":"1","text":"Diinaan intalli Liyaan Yaaqoobiif deesse sun dubartoota biyyattii ilaaluudhaaf gad baate."},{"book":"Uumama","chapter":"34","verse":"2","text":"Sheekem ilmi Hamoor namicha gosa Hiiwii kan bulchaa biyya sanaa ture ishee arge; innis qabee humnaan ishee gudeede."},{"book":"Uumama","chapter":"34","verse":"3","text":"Qalbiin isaas Diinaa intala Yaaqoobiin fudhatame; innis ishee jaallatee afaan tolaa itti dubbate."},{"book":"Uumama","chapter":"34","verse":"4","text":"Sheekemis abbaa isaa Hamooriin, “Intala kana na fuusisi” jedhe."},{"book":"Uumama","chapter":"34","verse":"5","text":"Yaaqoob yommuu intalli isaa Diinaan akka gudeedamte dhagaʼetti, ilmaan isaa dirree irra horii tiksu turan; kanaafuu Yaaqoob hamma isaan galanitti ni calʼise."},{"book":"Uumama","chapter":"34","verse":"6","text":"Hamoor abbaan Sheekemis Yaaqoob wajjin dubbachuu dhaqe."},{"book":"Uumama","chapter":"34","verse":"7","text":"Ilmaan Yaaqoobis akkuma waan uumame sana dhagaʼaniin dirreedhaa dhufan. Isaanis sababii Sheekem intala Yaaqoob wajjin ciisuudhaan Israaʼel keessatti waan jibbisiisaa hojjeteef ni gaddan; akka malees aaran."},{"book":"Uumama","chapter":"34","verse":"8","text":"Hamoor garuu akkana isaaniin jedhe; “Qalbiin ilma koo Sheekem intala keessan irra buʼeera. Maaloo isatti ishee heerumsiisaa."},{"book":"Uumama","chapter":"34","verse":"9","text":"Fuudhaa fi heerumaan walitti firoomnaa; intallan keessan nuu kennaa; intallan keenyas fuudhaa."},{"book":"Uumama","chapter":"34","verse":"10","text":"Nu wajjin jiraadhaa; biyyattiin fuula keessan dura jirti; keessa jiraadhaatii itti daldalaa; qabeenyas itti horadhaa.”"},{"book":"Uumama","chapter":"34","verse":"11","text":"Sheekemis abbaa Diinaatii fi obboloota isheetiin akkana jedhe; “Ani fuula keessan duratti fudhatama argannaan waanuma isin naan jettan isiniif nan kenna."},{"book":"Uumama","chapter":"34","verse":"12","text":"Isinis gabbara misirrittiitii fi kennaa ani fiduu qabu hamma feetan natti muraa; anis waan isin naan jettan nan baasa. Intalattii qofa natti heerumsiisaa.”"},{"book":"Uumama","chapter":"34","verse":"13","text":"Ilmaan Yaaqoob immoo waan Sheekem obboleettii isaanii Diinaa gudeedeef yeroo Sheekemii fi abbaa isaa Hamooriif deebii kennanitti haxxummaadhaan dubbatan."},{"book":"Uumama","chapter":"34","verse":"14","text":"Isaanis akkana isaaniin jedhan; “Nu waan akkanaa gochuu hin dandeenyu; nu nama dhagna hin qabatiniif intala keenya kennuu hin dandeenyu. Kun nuuf salphina."},{"book":"Uumama","chapter":"34","verse":"15","text":"Nu waan tokko qofaan tole isiniin jenna; kunis yoo isin dhiira keessan hunda dhagna qabdanii akkuma keenya taatanii dha."},{"book":"Uumama","chapter":"34","verse":"16","text":"Ergasii nu intallan keenya isinii kennina; intallan keessan immoo ni fuuna. Gidduu keessan ni jiraanna; isin wajjinis saba tokko ni taana."},{"book":"Uumama","chapter":"34","verse":"17","text":"Garuu yoo isin dhagna qabachuu diddan nu obboleettii keenya fudhannee deemna.”"},{"book":"Uumama","chapter":"34","verse":"18","text":"Dubbiin isaanii Hamoorii fi Sheekem ilma Hamoor ni gammachiise."},{"book":"Uumama","chapter":"34","verse":"19","text":"Sheekem namoota mana abbaa isaa jiraatan hunda caalaa kabajamaa ture; inni sababii intala Yaaqoobitti gammadeef waan kana lafa irra hin harkifne;"},{"book":"Uumama","chapter":"34","verse":"20","text":"Hamoorii fi ilmi isaa Sheekem gara karra magaalaa isaanii dhufanii namoota magaalaa isaaniitiin akkana jedhan;"},{"book":"Uumama","chapter":"34","verse":"21","text":"“Jarri kun nuuf warra nagaa ti; kanaafuu biyyattii keessa jiraatanii itti haa daldalatan. Biyyattiin isaaniif lafa balʼaa qabdi; nu intallan isaanii haa fuunu; isaanis intallan keenya haa fuudhan."},{"book":"Uumama","chapter":"34","verse":"22","text":"Garuu namoonni kunneen akka saba tokkootti nu wajjin jiraachuuf tole kan jedhan yoo dhiironni keenya akkuma isaanii dhagna qabatan qofa."},{"book":"Uumama","chapter":"34","verse":"23","text":"Loon isaanii, qabeenyi isaaniitii fi horiin isaanii kaan hundinuu kanuma keenya hin taʼanii? Kanaafuu kottaa tole isaaniin jennaa; isaanis nu wajjin ni jiraatu.”"},{"book":"Uumama","chapter":"34","verse":"24","text":"Namoonni karra magaalaa sanaatiin gad baʼan hundinuu Hamoorii fi ilma isaa Sheekemiin walii galan; dhiironni karra magaalaa sanaatiin gad baʼan hundinuus dhagna qabatan."},{"book":"Uumama","chapter":"34","verse":"25","text":"Guyyaa sadii booddee utuma isaan dhukkubsachaa jiranuu, ilmaan Yaaqoobii keessaa namni lama Simiʼoonii fi Lewwiin, obboloonni Diinaa, goraadee isaanii fudhatanii magaalaa homaa quba hin qabne sana dhaʼanii dhiira hunda ajjeesan."},{"book":"Uumama","chapter":"34","verse":"26","text":"Isaanis goraadeedhaan Hamoorii fi ilma isaa Sheekemin ajjeesanii Diinaa immoo mana Sheekemiitii fudhatanii qajeelan."},{"book":"Uumama","chapter":"34","verse":"27","text":"Ilmaan Yaaqoobis reeffawwan irra darbanii magaalaa obboleettiin isaanii itti gudeedamte sana saaman."},{"book":"Uumama","chapter":"34","verse":"28","text":"Isaanis bushaayee isaanii, loon isaanii, harroota isaaniitii fi waan isaan magaalaa keessaa fi alaa qaban hunda fudhatan."},{"book":"Uumama","chapter":"34","verse":"29","text":"Qabeenya isaanii hunda, dubartootaa fi ijoollee isaanii hunda fudhatanii deeman; waan mana keessa jiru hundas ni boojiʼan."},{"book":"Uumama","chapter":"34","verse":"30","text":"Yaaqoobis Simiʼoonii fi Lewwiidhaan akkana jedhe; “Isin akka ani Kanaʼaanotaa fi Feerzota biyya kana jiraatanitti xireeffatamu gochuudhaan rakkoo natti fiddan. Nu baayʼinaan xinnoo dha; yoo isaan humna walitti dabalatanii na lolan anii fi warri mana koo hundinuu ni dhumna.”"},{"book":"Uumama","chapter":"34","verse":"31","text":"Isaan garuu, “Yoos inni akkuma sagaagaltuu tokkootti obboleettii keenyatti haa taphatuu ree?” jedhanii deebisan."}]}