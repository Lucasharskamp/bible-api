{"data":[{"book":"1 Madzimambo","chapter":"16","verse":"1","text":"Zvino shoko raJehovha rakasvika kuna Jehu mwanakomana waHanani richipikisana naBhaasha richiti,"},{"book":"1 Madzimambo","chapter":"16","verse":"2","text":"“Ndakakusimudza kubva muguruva ndikakuita mutungamiri wavanhu vangu Israeri, asi wakafamba munzira dzaJerobhoamu ukaita kuti vanhu vangu Israeri vaite chivi, nokuita kuti nditsamwe nokuda kwezvivi zvavo."},{"book":"1 Madzimambo","chapter":"16","verse":"3","text":"Naizvozvo ndava kuda kuparadza Bhaasha neimba yake, uye ndichaita kuti imba yako ifanane neimba yaJerobhoamu mwanakomana waNebhati."},{"book":"1 Madzimambo","chapter":"16","verse":"4","text":"Imbwa dzichadya vose vaBhaasha vachafira muguta, uye shiri dzedenga dzichadya avo vachafira kusango.”"},{"book":"1 Madzimambo","chapter":"16","verse":"5","text":"Kana zviri zvimwe zvakaitika panguva yokutonga kwaBhaasha, nesimba rake, hazvina kunyorwa here mubhuku renhoroondo dzegore negore dzamadzimambo eIsraeri?"},{"book":"1 Madzimambo","chapter":"16","verse":"6","text":"Bhaasha akazorora namadzibaba ake uye akavigwa muTiza. Zvino Era, mwanakomana wake, akamutevera paumambo."},{"book":"1 Madzimambo","chapter":"16","verse":"7","text":"Pamusoro paizvozvo, shoko raJehovha rakauyawo nokumuprofita Jehu mwanakomana waHanani kuna Bhaasha neimba yake, nokuda kwezvakaipa zvose zvaakanga aita pamberi paJehovha achimutsamwisa nezvaakaita, achifanana neimba yaJerobhoamu, uyewo nokuti akaiparadza."},{"book":"1 Madzimambo","chapter":"16","verse":"8","text":"Mugore ramakumi maviri namatanhatu raAsa mambo weJudha, Era, mwanakomana waBhaasha akava mambo weIsraeri, uye akatonga muTiza kwamakore maviri."},{"book":"1 Madzimambo","chapter":"16","verse":"9","text":"Zimuri, mumwe wamachinda ake, aitungamirira hafu yengoro dzake, akamumukira. Era akanga ari muTiza panguva iyoyo, achidhakwa zvake pamba paAza, murume aichengeta muzinda wamambo paTiza."},{"book":"1 Madzimambo","chapter":"16","verse":"10","text":"Zimuri akapinda, akamubaya akamuuraya, mugore ramakumi maviri namanomwe raAsa, mambo weJudha. Ipapo akabva amutevera paumambo."},{"book":"1 Madzimambo","chapter":"16","verse":"11","text":"Paakatanga kutonga, achangogara pachigaro choushe, akauraya mhuri yose yaBhaasha. Haana kusiya murume mumwe chete, hama kana shamwari."},{"book":"1 Madzimambo","chapter":"16","verse":"12","text":"Saizvozvo Zimuri akaparadza mhuri yose yaBhaasha, sezvakanga zvarehwa neshoko raJehovha rakataurwa richipikisa Bhaasha nokumuprofita Jehu,"},{"book":"1 Madzimambo","chapter":"16","verse":"13","text":"nokuda kwezvivi zvose zvakanga zvaitwa naBhaasha nomwanakomana wake Era nezvaakaita kuti Israeri iite, zvokuti vakaita kuti Jehovha, Mwari waIsraeri, atsamwe, nokuda kwezvifananidzo zvavo zvisina maturo."},{"book":"1 Madzimambo","chapter":"16","verse":"14","text":"Kana zviri zvimwe zvakaitika panguva yokutonga kwaEra, nezvose zvaakaita, hazvina kunyorwa here mubhuku renhoroondo dzegore negore dzamadzimambo eIsraeri?"},{"book":"1 Madzimambo","chapter":"16","verse":"15","text":"Mugore ramakumi maviri namanomwe raAsa, mambo weJudha, Zimuri akatonga muTiza kwamazuva manomwe. Varwi vakanga vakadzika misasa pedyo neGibhetoni, guta ravaFiristia."},{"book":"1 Madzimambo","chapter":"16","verse":"16","text":"VaIsraeri vakanga vari kumisasa pavakanzwa kuti Zimuri akanga amukira mambo akamuuraya, vakagadza Omuri mutungamiri wehondo, kuti ave mambo weIsraeri musi iwoyo mumusasa."},{"book":"1 Madzimambo","chapter":"16","verse":"17","text":"Zvino Omuri, navaIsraeri vose vaaiva navo, vakabva kuGibhetoni vakauya kuzokomba Tiza."},{"book":"1 Madzimambo","chapter":"16","verse":"18","text":"Zimuri paakaona kuti guta rakanga ratorwa, akaenda kunhare yomuzinda wamambo akabva azvipisira mumuzinda. Naizvozvo akafa,"},{"book":"1 Madzimambo","chapter":"16","verse":"19","text":"nokuda kwezvivi zvaakanga aita, achiita zvakaipa pamberi paJehovha uye achifamba munzira dzaJerobhoamu nomuchivi chaakanga aita, uye nechivi chaakanga aita kuti Israeri iite."},{"book":"1 Madzimambo","chapter":"16","verse":"20","text":"Kana zviri zvimwe zvakaitika panguva yokutonga kwaZimuri, nokumukira kwake kwaakaita, hazvina kunyorwa here mubhuku renhoroondo dzegore negore dzamadzimambo aIsraeri?"},{"book":"1 Madzimambo","chapter":"16","verse":"21","text":"Ipapo vanhu veIsraeri vakaparadzana vakaita zvikwata zviviri; hafu ikatevera Tibhini, mwanakomana waGinati, kuti ave mambo, uye imwe hafu ikatevera Omuri."},{"book":"1 Madzimambo","chapter":"16","verse":"22","text":"Asi vateveri vaOmuri vakakunda vateveri vaTibhini, mwanakomana waGinati. Saka Tibhini akafa, Omuri akava mambo."},{"book":"1 Madzimambo","chapter":"16","verse":"23","text":"Mugore ramakumi matatu nerimwe raAsa, mambo weJudha, Omuri akava mambo weIsraeri, uye akatonga kwamakore gumi namaviri, matanhatu acho muTiza."},{"book":"1 Madzimambo","chapter":"16","verse":"24","text":"Akatenga gomo reSamaria kubva kuna Shemeri namatarenda maviri16:24 makirogiramu angaita 70  esirivha uye akavaka guta pagomo iri, achiritumidza kuti Samaria, zvichibva pana Shemeri, zita rouyo aimbova muridzi wegomo."},{"book":"1 Madzimambo","chapter":"16","verse":"25","text":"Asi Omuri akaita zvakaipa pamberi paJehovha, akatadza kupfuura vose vakanga vamutangira."},{"book":"1 Madzimambo","chapter":"16","verse":"26","text":"Akafamba munzira dzose dzaJerobhoamu mwanakomana waNebhati nomuchivi chake, chaakaita kuti Israeri iite, zvokuti vakaita kuti Jehovha, Mwari waIsraeri, atsamwe nokuda kwezvifananidzo zvavo zvisina maturo."},{"book":"1 Madzimambo","chapter":"16","verse":"27","text":"Kana zviri zvimwe zvakaitika panguva yokutonga kwaOmuri, nezvaakaita, hazvina kunyorwa here mubhuku renhoroondo dzegore negore dzamadzimambo eIsraeri?"},{"book":"1 Madzimambo","chapter":"16","verse":"28","text":"Omuri akazorora namadzibaba ake akavigwa muSamaria. Uye Ahabhu mwanakomana wake akamutevera paumambo."},{"book":"1 Madzimambo","chapter":"16","verse":"29","text":"Mugore ramakumi matatu namasere raAsa, mambo weJudha, Ahabhu, mwanakomana waOmuri, akava mambo weIsraeri, uye akatonga Israeri muSamaria kwamakore makumi maviri namaviri."},{"book":"1 Madzimambo","chapter":"16","verse":"30","text":"Ahabhu, mwanakomana waOmuri, akaita zvakaipa pamberi paJehovha kupfuura vose vakamutangira."},{"book":"1 Madzimambo","chapter":"16","verse":"31","text":"Akazviona zviri zvinhu zvidiki kuita zvivi zvaJerobhoamu mwanakomana waNebhati, uye pamusoro pezvo akawana Jezebheri mwanasikana waEtibhaari mambo wavaSidhoni, akatanga kushandira Bhaari uye akamunamata."},{"book":"1 Madzimambo","chapter":"16","verse":"32","text":"Akavakira Bhaari aritari mutemberi yaBhaari yaakavaka muSamaria."},{"book":"1 Madzimambo","chapter":"16","verse":"33","text":"Ahabhu akagadzirawo danda raAshera akaita kuti Jehovha, Mwari waIsraeri, atsamwe kupfuura zvakaita madzimambo akamutangira."},{"book":"1 Madzimambo","chapter":"16","verse":"34","text":"Munguva yaAhabhu, Hieri wokuBheteri akavakazve Jeriko. Mwanakomana wake wedangwe, Abhiramu, akafa paakavaka hwaro hweguta, uye mwanakomana wake wegotwe Segubhi akafa paakamisa masuo aro, sezvazvakarehwa neshoko raJehovha naJoshua mwanakomana waNuni."}]}