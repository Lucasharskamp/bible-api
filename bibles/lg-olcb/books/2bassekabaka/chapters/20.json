{"data":[{"book":"2 Bassekabaka","chapter":"20","verse":"1","text":"Mu biro ebyo Keezeekiya n’alwala n’abulako katono okufa. Nnabbi Isaaya mutabani wa Amozi n’agenda gy’ali n’amugamba nti, “Bw’ati bw’ayogera Mukama nti: Teekateeka ennyumba yo, kubanga ogenda kufa so togenda kuwona.”"},{"book":"2 Bassekabaka","chapter":"20","verse":"2","text":"Keezeekiya ne yeekyusa n’atunuulira ekisenge, ne yeegayirira Mukama ng’agamba nti,"},{"book":"2 Bassekabaka","chapter":"20","verse":"3","text":"“Jjukira, Ayi Mukama Katonda, nga bwe ntambulidde mu maaso go mu bwesigwa n’omutima ogutuukiridde, era ne nkola ebirungi mu maaso go.” Keezeekiya n’akaaba nnyo."},{"book":"2 Bassekabaka","chapter":"20","verse":"4","text":"Awo Isaaya bwe yali nga tannava mu luggya olwa wakati, ekigambo kya Mukama ne kimujjira nti,"},{"book":"2 Bassekabaka","chapter":"20","verse":"5","text":"“Ddayo ogambe Keezeekiya omukulembeze w’abantu bange nti, ‘Bw’ati bw’ayogera Mukama, Katonda wa jjajjaawo Dawudi nti: Mpulidde okusaba kwo, era n’amaziga go ngalabye. Nzija kukuwonya. Oluvannyuma lw’ennaku ssatu onooyambuka n’olaga mu yeekaalu ya Mukama."},{"book":"2 Bassekabaka","chapter":"20","verse":"6","text":"Ndikwongerako emyaka emirala kkumi n’ettaano, era laba ndikulokola ggwe n’ekibuga kino mu mukono gwa kabaka w’e Bwasuli, nga nnwanirira ekibuga kino ku lwange nze ne ku lw’omuddu wange Dawudi.’ ”"},{"book":"2 Bassekabaka","chapter":"20","verse":"7","text":"Awo Isaaya n’alagira baleete ekitole ky’ettiini, ne bakisiiga ku jjute, Keezeekiya n’awona."},{"book":"2 Bassekabaka","chapter":"20","verse":"8","text":"Keezeekiya yali abuuzizza Isaaya nti, “Kabonero ki akalindaga nti Mukama amponyezza, era nti ndyambuka mu yeekaalu ya Mukama nga wayiseewo ennaku ssatu?”"},{"book":"2 Bassekabaka","chapter":"20","verse":"9","text":"Isaaya n’addamu nti, “Kano ke kaliba akabonero gy’oli okuva eri Mukama nti ajja kutuukiriza kye yasuubiza: ekisiikirize kinaatambula mu maaso amadaala kkumi, oba kinaaddayo emabega amadaala kkumi?”"},{"book":"2 Bassekabaka","chapter":"20","verse":"10","text":"Keezeekiya n’addamu nti, “Kintu kyangu nnyo ekisiikirize okugenda mu maaso amadaala kkumi, Noolwekyo kiddeyo emabega amadaala kkumi.”"},{"book":"2 Bassekabaka","chapter":"20","verse":"11","text":"Awo Isaaya n’akoowoola erinnya lya Mukama, era Mukama n’azzaayo ekisiikirize emabega amadaala kkumi okuva ne we kyali ku madaala ga Akazi."},{"book":"2 Bassekabaka","chapter":"20","verse":"12","text":"Mu biro ebyo Berodakubaladani mutabani wa Baladani kabaka w’e Babulooni n’aweereza Keezeekiya ebbaluwa n’ekirabo, kubanga yawulira nti Keezeekiya yali alwadde."},{"book":"2 Bassekabaka","chapter":"20","verse":"13","text":"Keezeekiya n’ayaniriza ababaka abaleeta ebbaluwa, n’abalambuza amawanika ge gonna omwali eby’omuwendo ebingi ng’effeeza, ne zaabu, n’ebyakaloosa n’amafuta ag’omuwendo omungi. Yabalambuza ennyumba omwali ebyokulwanyisa, n’eby’omuwendo ebirala ebyali mu mawanika ge. Tewali kintu mu lubiri wadde mu bwakabaka bwe bwonna Keezeekiya ky’ataabalaga."},{"book":"2 Bassekabaka","chapter":"20","verse":"14","text":"Awo nnabbi Isaaya n’agenda eri Kabaka Keezeekiya n’amubuuza nti, “Abasajja abo bagambye ki era bavudde wa?”"},{"book":"2 Bassekabaka","chapter":"20","verse":"15","text":"Nnabbi n’amubuuza nti, “Balabye ki mu lubiri lwo?”"},{"book":"2 Bassekabaka","chapter":"20","verse":"16","text":"Isaaya n’agamba Keezeekiya nti, “Wuliriza Mukama Katonda ky’agamba:"},{"book":"2 Bassekabaka","chapter":"20","verse":"17","text":"Laba, ekiseera kijja byonna ebiri mu lubiri lwo, ne byonna bajjajjaabo bye baatereka, lwe biritwalibwa e Babulooni. Tewaliba kintu ekirisigalawo,” bw’ayogera Mukama."},{"book":"2 Bassekabaka","chapter":"20","verse":"18","text":"“Era abamu ku bazzukulu bo, ab’omubiri gwo n’omusaayi gwo, abaliba bakuzaaliddwa balitwalibwa mu busibe, era baliba balaawe mu lubiri lwa kabaka w’e Babulooni.”"},{"book":"2 Bassekabaka","chapter":"20","verse":"19","text":"Keezeekiya n’addamu nti, “Ekigambo kya Mukama ekyo ky’oyogedde kirungi.” Yalowooza mu mutima gwe nti, “Kasita, emirembe n’obutebenkevu binaabeerangawo mu mirembe gyange.”"},{"book":"2 Bassekabaka","chapter":"20","verse":"20","text":"Ebirala byonna ebyabaawo mu mirembe gya Keezeekiya n’ebyobuzira bye byonna, ne bwe yakola ekidiba n’omudumu omunene ebyaleetanga amazzi mu kibuga, tebyawandiikibwa mu kitabo ky’ebyafaayo eky’ebyomumirembe bya bassekabaka ba Yuda?"},{"book":"2 Bassekabaka","chapter":"20","verse":"21","text":"Keezeekiya n’afa, mutabani we Manase n’amusikira okuba kabaka."}]}