{"data":[{"book":"1 Kroniku-2 Kroniku","chapter":"23","verse":"1","text":"Hagi Deviti'ma ozafama nereno'a, nemofo Solomoninku Israeli vahe'mokizimi kini manigahie huno huhamprinte'ne."},{"book":"1 Kroniku-2 Kroniku","chapter":"23","verse":"2","text":"Hanki maka Israeli vahe kva vahetamina zamavare atru nehuno, Pristi vahetamine, Livae vahetaminena Deviti'a zamavare atru hu'ne."},{"book":"1 Kroniku-2 Kroniku","chapter":"23","verse":"3","text":"Ana hutege'za 30'a kafuma agatere'nea Livae vene'nema hampri'nazana 38tauseni'a vahetami hampri'naze."},{"book":"1 Kroniku-2 Kroniku","chapter":"23","verse":"4","text":"Hagi Deviti'a amanage hu'ne, ama 24tauseni'a vahe'mo'za Ra Anumzamofo mono nompi eri'zana erigahaze. Hagi ama 6tauseni'a vahe'mo'za mono nonte'ma ugagotama hanaza eri'zane, vahe keagama refkohu eri'za erigahaze."},{"book":"1 Kroniku-2 Kroniku","chapter":"23","verse":"5","text":"Hagi 4tauseni'a vahe'mo'za kuma kafante kvahu eri'za eri'nageno, mago 4tauseni'a vahe'mo'za Devitina'ma tro'ma hunte'noa zavena nehe'za zagame'ma hu'za Ra Anumzamofoma agima erisgahu vahe manigahaze."},{"book":"1 Kroniku-2 Kroniku","chapter":"23","verse":"6","text":"Ana huteno Deviti'a Livae nagapina 3'a nofi'ma mani'nazare vahera refko hu'ne. E'i ana 3'a nofira Livaena 3'a mofavre naga'afinti fore hu'nazankino, zamagi'a Gesoni'ma, Kohati'ma, Merari'e."},{"book":"1 Kroniku-2 Kroniku","chapter":"23","verse":"7","text":"Hagi Gesoni'a Ladanine Simeikizni kasezanante'ne."},{"book":"1 Kroniku-2 Kroniku","chapter":"23","verse":"8","text":"Hagi Ladani'a 3'a ne' mofavrerami zamante'neankino zamagi'a, ese mofavre'a Jehieli manigeno, anantera Zetami mani'geno henkamo'a Joeli mani'ne."},{"book":"1 Kroniku-2 Kroniku","chapter":"23","verse":"9","text":"Hagi Semei'a 3'a ne' mofavrerami kasente'neankino zamagi'a, Selomoti'ma, Hazieli'ma, Harani'e. Hagi Ladani nagapina ama ana 3'a vahe'mo'za kva mani'naze."},{"book":"1 Kroniku-2 Kroniku","chapter":"23","verse":"10","text":"Hagi Simei'a mago'a ne' mofavrerami zmante'neankino, ana ne'mofavreramimofo zamagi'a, Jahati'ma Ziza'ma Jeusi'ma, Beria'e. Hagi ana makara 4'a ne' mofavrerami Simei'a kasezmante'ne."},{"book":"1 Kroniku-2 Kroniku","chapter":"23","verse":"11","text":"Hagi Jahati'a ana nagamofo kva manigeno, Zizati agri amage'a nampa 2 kva mani'ne. Hagi Jeusike Beriakea rama'a ne' mofavrea ontena'ankino zanagri nagara zanazeri mago hu'za hampri'naze."},{"book":"1 Kroniku-2 Kroniku","chapter":"23","verse":"12","text":"Hagi Kohati ne' mofavreramina, Amramu'ma, Izari'ma, Hebroni'ma, Uzielikino, ana makara 4'a mofavrerami kasezmante'ne."},{"book":"1 Kroniku-2 Kroniku","chapter":"23","verse":"13","text":"Hagi Amramu'a Aronine Mosesekizni kasezanante'ne. Hagi Aronimpinti'ma fore'ma hu'naza vahera nagru huno ruotge'ma hu'nea zantminte kegava hugahaze huno Ra Anumzamo huhamprizmante'ne. Ana hu'neankino zamagra Ra Anumzamofo eri'zana eri'za ofa kresramna vunente'za, Agri agifina asomu kea Israeli vahera huzmante vava hugahaze."},{"book":"1 Kroniku-2 Kroniku","chapter":"23","verse":"14","text":"Hianagi Anumzamofo eri'za ne' Mosese ne'mofavre'mo'za Livae naga nofire hu'za mani'naze."},{"book":"1 Kroniku-2 Kroniku","chapter":"23","verse":"15","text":"Hagi Mosese'a Gesomune Eliezarikizni kasezanante'ne."},{"book":"1 Kroniku-2 Kroniku","chapter":"23","verse":"16","text":"Hagi Gesomu ne' mofavreramimpina ese mofavre'a Subaelikino, agra vugota huno naga'a kegava huzmante'ne."},{"book":"1 Kroniku-2 Kroniku","chapter":"23","verse":"17","text":"Hagi Eliezari'a magoke ne' mofavre nenteno mago'a onte'neankino, agi'a Rehabia'e. Hianagi Rehabia'a rama'a mofavre zamantegeno, hamprigara osu'ne."},{"book":"1 Kroniku-2 Kroniku","chapter":"23","verse":"18","text":"Hagi Izari'a ese ne' mofavrea Selomiti kasente'geno agra ugota huno naga'afina kegava huzmante'ne."},{"book":"1 Kroniku-2 Kroniku","chapter":"23","verse":"19","text":"Hagi Hebroni'a esera Jeria kasenteno, Jeria amefira Amaria kasenteno, Amaria amefira Jahazieli kasenteno, Jahazieli amefira Jekamiamu kasente'ne."},{"book":"1 Kroniku-2 Kroniku","chapter":"23","verse":"20","text":"Hagi Uzieli'a esera Maika kasenteno, Maika amefira Isia kasente'ne."},{"book":"1 Kroniku-2 Kroniku","chapter":"23","verse":"21","text":"Hagi Merari'a Maline Musikizni kasezanante'ne. Hagi Mali'a Eleazarine Kisikizni kasezanante'ne."},{"book":"1 Kroniku-2 Kroniku","chapter":"23","verse":"22","text":"Hagi Eleazari'a ne'mofavrea onte mofanege anteneno frige'za, ana mofanemo'za, nefu Kisi mofavreraminte mare'naze."},{"book":"1 Kroniku-2 Kroniku","chapter":"23","verse":"23","text":"Hagi Musi'a 3'a ne'mofavrerami zmante'neankino zamagi'a, Mali'ma, Ederi'ma, Jeremoti'e."},{"book":"1 Kroniku-2 Kroniku","chapter":"23","verse":"24","text":"Hagi ama ana vahera Livae nagapinti'ma fore'ma hu'naza vaheki'za, magoke magoke naga nofizmire ugota hutere hu'nazageno zamagi kreno eri fatgo hu'nege'za 20'a kafuma agatere'naza vahe'mo'za Ra Anumzamofo mono nompina eri'zana enerize."},{"book":"1 Kroniku-2 Kroniku","chapter":"23","verse":"25","text":"Hagi Deviti'a amanage hu'ne, Ra Anumzana Israeli vahe Anumzamo'a vahe'a manigasa nezmino, Agra Jerusalemi kumapina mani vava hugahie."},{"book":"1 Kroniku-2 Kroniku","chapter":"23","verse":"26","text":"Hagi menina Livae naga'mo'za, Seli mono none ana nompima eri'zama e'neriza zantaminena eri'za vu'za e'za osugahaze."},{"book":"1 Kroniku-2 Kroniku","chapter":"23","verse":"27","text":"Hagi Deviti'ma e'ina hiho huno'ma huvagare kema zamasami'nea kante ante'za, 20'a kafuma agatere'nea vahetami mono nompima eri'zama eri vahera zamagia krente'naze."},{"book":"1 Kroniku-2 Kroniku","chapter":"23","verse":"28","text":"Hanki Livae vahe'tmimofo eri'zana, Aroni naga'mokizmi zamaza hu'za Ra Anumzamofo nompima eri'zama erisaza eri'za me'ne. Hagi mago'a eri'zana mono nonkuma'ma kegava nehu'za, mono nompima eri'zama e'neriza zantamima zamazeri agruhu eri'zane, Anumzamofo nompima eri eri'zane, mago'a eri'zanena eri'naze."},{"book":"1 Kroniku-2 Kroniku","chapter":"23","verse":"29","text":"Hagi ruotgema hu'nea bretima itare'ma eme antaza bretine, witi ofama eme haza ofane, zo'ore breti ofane, olivi masavenema erihavia huno kre'nea kekine, anazantamima sigerirema erinteno kna'ama refko huno ke eri'zane kegava hu'naze."},{"book":"1 Kroniku-2 Kroniku","chapter":"23","verse":"30","text":"Hagi mika nanterane kinaganena Ra Anumzamofo avuga otine'za zagamera hu'za susu hunente'za, agia erisga hu'naze."},{"book":"1 Kroniku-2 Kroniku","chapter":"23","verse":"31","text":"Hagi Sabati knare'ene kasefa ika ementegeno musema hu knare'ene mono'ma hu knare'ma zamaza hu'za Kresramana vanaza vahera, e'i'a vahe manine'za eri'zana erigahazema hu'nenia kante ante'za anama'a namba mani'neza, Ra Anumzamofo avuga ana eri'zantamina maka zupa erigahaze."},{"book":"1 Kroniku-2 Kroniku","chapter":"23","verse":"32","text":"Hagi zamafuhe'za pristi naga'mo'za kegava huzmante'nage'za, Livae naga'mo'za maka eri'zana seli nompima ruotage'ma hu'nefina Ra Anumzamofo avuga eri'zana eri'naze."}]}