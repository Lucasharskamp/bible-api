{"data":[{"book":"ALewy Aloŋnɛ","chapter":"26","verse":"1","text":"«Ta nəde nəclompəs mɛrəŋka mefəli, ali ta nəde nəcpat tɛrəŋka, ali tasar totontnɛ tin nəde nəccəmbər, ta nədekɔ nəccəmbər ali tasar pɛnɛkəs pin mpɛ nəndekɔ nəctontnɛ fɔr kiriŋ mɔ. MARIKI iyɔnɛ, Kanu konu."},{"book":"ALewy Aloŋnɛ","chapter":"26","verse":"2","text":"Nədekɔ nəcleləs dɔsɔk da kəŋesəm ndɛ ampus’em mɔ fǝp, nəleləs sɔ aŋgbip ŋosoku ŋem. MARIKI iyɔnɛ.»"},{"book":"ALewy Aloŋnɛ","chapter":"26","verse":"3","text":"«Kɔ nəncəmɛ sariyɛ sem darəŋ, nəmɛŋkərnɛ mosom mem, nəcyɔ mi-ɛ,"},{"book":"ALewy Aloŋnɛ","chapter":"26","verse":"4","text":"iŋsɔŋ nu wəcafən tɛm tɔn, yɔbɔf yonu yoŋkom, kɔ tɔk ya dəkulum yoŋkom sɔ yokom ya yi."},{"book":"ALewy Aloŋnɛ","chapter":"26","verse":"5","text":"Awa nde ndoronu kəsɛpər ka mɛŋgbɛn kənde kəcwon haŋ tɛm tɔfɔcəs wɛn, kɔ kəfɔcəs wɛn kəwon haŋ tɛm ta kəbɔf ka dalɛ sɔ. Nəde nəcdi yeri yonu nəcgbərfɛnɛ, nənɔnɛ sɔ bəkəc yoforu nde atɔf ŋonu."},{"book":"ALewy Aloŋnɛ","chapter":"26","verse":"6","text":"Iŋfɔrəs atɔf ŋonu, nənde nəcfəntərɛ ali fum ta empempi nu-ɛ. Indebɛləs'on atɔf ŋonu sɛm ya dop yɛlɛc yɔkɔ, dakma dɔfɔsɔcepər atɔf ŋonu."},{"book":"ALewy Aloŋnɛ","chapter":"26","verse":"7","text":"Nənde nəcbɛləs aterɛnɛ anu aŋɛ nənde kəcdiftɛ sakma sonu mɔ."},{"book":"ALewy Aloŋnɛ","chapter":"26","verse":"8","text":"Afum anu kəcamət gboŋ ŋande ŋacbɛləs aterɛnɛ anu afum tasar tin, afum anu tasar tin (100) ŋande ŋacbɛləs aterɛnɛ anu afum wul wəco (10.000), aŋɛ nənde kəcdiftɛ sakma sonu mɔ."},{"book":"ALewy Aloŋnɛ","chapter":"26","verse":"9","text":"Indecencɛ nu kǝro, isɔŋ nu dokombəra, isɔŋɛ nu kəla, indelelǝs sɔ danapa dem kɔ nəna."},{"book":"ALewy Aloŋnɛ","chapter":"26","verse":"10","text":"Nəndekɔ nəcdi yɛtɛl yonu yokur haŋ nəwurɛ yɛlpəs nəbɛr yofu."},{"book":"ALewy Aloŋnɛ","chapter":"26","verse":"11","text":"Indekɔcəmbər dəkəyi dem nu dacɔ, ifɔdebɛr nu kumunt."},{"book":"ALewy Aloŋnɛ","chapter":"26","verse":"12","text":"Indesolɛ nu, iyɔnɛ nu Kanu, nəna nəyɔnɛ afum em."},{"book":"ALewy Aloŋnɛ","chapter":"26","verse":"13","text":"MARIKI iyɔnɛ, Kanu konu, nkɛ kənawurɛnɛ nu atɔf ŋa Misira, ntɛ tɔŋsɔŋɛ ta nəyɔnɛ sɔ acar mɔ. K'intepi kətam ka aka Misira, k'isɔŋɛ nu kəyekti səbomp.»"},{"book":"ALewy Aloŋnɛ","chapter":"26","verse":"14","text":"«Mba kɔ nəntɔcəŋkəl moloku mem, ta nəncəmɛ mosom mem fəp darəŋ-ɛ,"},{"book":"ALewy Aloŋnɛ","chapter":"26","verse":"15","text":"kɔ nənce sariyɛ sem, nəfən mɔyɔ mokur mem, ta nəncəmɛ mosom mem darəŋ, kɔ nəncopu danapa dem-ɛ,"},{"book":"ALewy Aloŋnɛ","chapter":"26","verse":"16","text":"ntɛ t'iŋyɔ nu: Indebɛr nu abɔc dəbəkəc, meleŋki kɔ fiba, ntɛ tendeyamsɛ nu kənəŋk belbel, tɔcsɔm mataka monu meyi doru mɔ. Nənde nəcbɔf kifəli, aterɛnɛ anu ŋande kəcdi yi."},{"book":"ALewy Aloŋnɛ","chapter":"26","verse":"17","text":"Indebɛr nu kumunt, aterɛnɛ anu ŋande kəctam nu. Aŋɛ ŋanter nu mɔ ŋande kəcyi nu kəroŋ, nəcyɛksɛ ta fum o fum ɛncəmɛ nu darəŋ-ɛ."},{"book":"ALewy Aloŋnɛ","chapter":"26","verse":"18","text":"Kɔ mamɔkɔ fəp meyi ta nəcəŋkəl im-ɛ, intɔrəs nu camət-mɛrəŋ teta kiciya konu."},{"book":"ALewy Aloŋnɛ","chapter":"26","verse":"19","text":"Indetepi kədot banca konu, isɔŋɛ wǝcafǝn kǝtɔder, yɔbɔf yɔfɔde yectesɛ atɔf ŋonu."},{"book":"ALewy Aloŋnɛ","chapter":"26","verse":"20","text":"Sɔkət sonu sənde kəclɛcɛ kifəli, atɔf ŋonu ŋɔfɔsɔkom pəmɔ tɔkɔ pəmar mɔ, tɔk yonu yɔfɔsɔkom."},{"book":"ALewy Aloŋnɛ","chapter":"26","verse":"21","text":"Kɔ nəncəm'em dɛbəkəc kəyɛfərɛnɛ, ta nəwosɛ kəcəŋkəl im-ɛ, iŋnɔcər sɔ kəsutɛ nu mɔtɔrəs camət-mɛrəŋ teta kiciya konu."},{"book":"ALewy Aloŋnɛ","chapter":"26","verse":"22","text":"Iŋkɛrɛ nu sɛm ya dop, nyɛ yende kəcdifər nu awut mɔ, sɛm nyɛ yendelip kədifət ka yɔcɔl yonu, sɛm nyɛ yendesɔŋɛ nu kəpicɛ mɔ. Tɛm tatɔkɔ səpɔ sonu səyɔ yeryer."},{"book":"ALewy Aloŋnɛ","chapter":"26","verse":"23","text":"Kɔ mamɔkɔ fəp meyi ta nəwosɛ kətɔrəs kem kaŋkɔ, nəcəm'em dɛbəkəc-ɛ,"},{"book":"ALewy Aloŋnɛ","chapter":"26","verse":"24","text":"ina sɔ incəmɛ nu dɛbəkəc, iŋnɔcər kəsut nu camət-mɛrəŋ teta kiciya konu."},{"book":"ALewy Aloŋnɛ","chapter":"26","verse":"25","text":"Iŋkɛrɛ nu dakma doluksɛ ayɛk, ndɛ dendeluksɛ ayɛk ŋa danapa dem mɔ. Tɛm ntɛ nəŋloŋkanɛ sədare sonu mɔ, nəna dacɔ iŋkɛrɛ nu arom, tɛm tatɔkɔ ambɛr nu aterɛnɛ anu dəwaca."},{"book":"ALewy Aloŋnɛ","chapter":"26","verse":"26","text":"K'indebaŋər nu kəcom-ɛ, aran wəco ŋande ŋacbɛrɛnɛ kəcɔf cəcom pɔcɔfɛ kəcom pin, ŋatubuc kəyer nu ci, tɔŋsɔŋɛ nəcsɔm ci ta cəsɔŋɛ nu kənɛmbərɛ-ɛ."},{"book":"ALewy Aloŋnɛ","chapter":"26","verse":"27","text":"K'iyɔ sɔ mamɔkɔ ta nəncəŋkəl im, nəsɔrɔcəm'em dɛbəkəc-ɛ,"},{"book":"ALewy Aloŋnɛ","chapter":"26","verse":"28","text":"incəmɛ nu dɛbəkəc icepərər, iŋnɔcər kətɔrəs nu camət-mɛrəŋ teta kiciya konu."},{"book":"ALewy Aloŋnɛ","chapter":"26","verse":"29","text":"Nənde kəcsɔm dis da awut anu arkun kɔ aran."},{"book":"ALewy Aloŋnɛ","chapter":"26","verse":"30","text":"Iŋləsər mofo mɛsali monu nde dəmɔrɔ, iwuŋ metek monu nde nəncɔfɛ suray canu conu ca yem mɔ, ilɛk cəbel ca afum anu afi, ideŋər ci cəbel ca mɛrəŋka monu kəroŋ. Abəkəc ŋem ŋɔbɔlɛ nu."},{"book":"ALewy Aloŋnɛ","chapter":"26","verse":"31","text":"Indecekəli sədare sonu, iləsər mofo mɛsali monu, ifɔsɔliŋərnɛ ambɔnc ŋa yoloŋnɛ yonu nŋɛ ŋontorɛ-tor'em abəkəc mɔ."},{"book":"ALewy Aloŋnɛ","chapter":"26","verse":"32","text":"Inasərka in'endewoŋkər atɔf. Aterɛnɛ anu aŋɛ ŋandendɛ ŋi mɔ, ŋandesumpərnɛ cusu."},{"book":"ALewy Aloŋnɛ","chapter":"26","verse":"33","text":"Iŋkɛrɛ nu afum aŋɛ ŋandewɛkərnɛ nu mɔ, isamsər nu afum a tɔf alpəs aŋɛ dacɔ. Atɔf ŋonu, aŋləsər ŋi pəmɔ tɛgbərɛ, kɔ sədare sonu səcɛkəlɛ."},{"book":"ALewy Aloŋnɛ","chapter":"26","verse":"34","text":"Awa, meren mmɛ nəndeyi marənt ndena aterɛnɛ anu mɔ fəp, atɔf ŋonu nŋɛ nəsak ŋɛlɛcɛ mɔ, ŋendeŋesəm kəsəkpɛ ka tɔkɔ nənatɔsak ŋi ŋeŋesəm mɔ."},{"book":"ALewy Aloŋnɛ","chapter":"26","verse":"35","text":"Tɛm ntɛ ŋendeyi ŋɛlɛcɛ mɔ fəp, ŋendesɔtɔ kəŋesəm nkɛ ŋɛnatɔŋesəm ntɛ nənandɛ ŋi mɔ."},{"book":"ALewy Aloŋnɛ","chapter":"26","verse":"36","text":"Awɛnc nu aŋa alpəs aŋɛ ŋandeyi nda aterɛnɛ aŋan mɔ, indesɔŋ ŋa defer fɔr. Kəborɛ-borɛ ka abɔpər gbəcərəm kənde kəcsɔŋɛ ŋa kəyɛksɛ. Ŋande kəcyɛksɛ pəmɔ ntɛ fum endeyɛksər dakma mɔ, ŋayɛksɛ haŋ ŋakɔ ŋatɛmpɛnɛ, ta fum o fum ɛncəmɛ ŋa darəŋ-ɛ."},{"book":"ALewy Aloŋnɛ","chapter":"26","verse":"37","text":"Ŋandekɔ ŋacfoŋkən-foŋkǝn ŋaccaŋərɛnɛ kəyɛksɛ pəmɔ tɔkɔ aterɛnɛ aŋan ŋancəmɛ ŋa darəŋ ŋatɔmpərɛ ŋa sakma mɔ, tɔyɔnɛ oŋ ali fum ɛncəmɛ fɛ ŋa darəŋ. Nəfɔdetam kəcəmɛ aterɛnɛ anu fɔr kiriŋ."},{"book":"ALewy Aloŋnɛ","chapter":"26","verse":"38","text":"Dəkələpsər da ti, marənt mɔ nəndefi, tɔf ŋocuru yemer nu."},{"book":"ALewy Aloŋnɛ","chapter":"26","verse":"39","text":"Dətɔf ya aterɛnɛ anu, awɛnc anu alpəs aŋɛ andesak mɔ, ŋandete teta kiciya kəŋan kɔ ka atem aŋan.»"},{"book":"ALewy Aloŋnɛ","chapter":"26","verse":"40","text":"«Mba aŋɛ ŋantɔdefi kətɔrəs kaŋkɔ disrɛ mɔ, ŋandecɛŋ kiciya kəŋan kɔ ka atem aŋan, mes mɛlɛc mmɛ ŋacyɔ ina MARIKI, ŋacəm'em sɔ dɛbəkəc."},{"book":"ALewy Aloŋnɛ","chapter":"26","verse":"41","text":"Ti tendesɔŋɛ ŋa kəcərɛ a ina sɔ, icəmɛ ŋa dɛbəkəc, k'isamsər ŋa nde atɔf ŋa aterɛnɛ aŋan. Tɛm tatɔkɔ, kɔ bəkəc yaŋan yɔtɔcǝrɛ ina Kanu yendekɔlapəs ŋa teta kətɔsumpər danapa dosu, ŋawosɛ kətɔrəs ka kiciya kəŋan-ɛ,"},{"book":"ALewy Aloŋnɛ","chapter":"26","verse":"42","text":"indecɛm-cɛmnɛ danapa dem ndɛ inasek kɔ Yakuba, Siyaka, kɔ Abraham mɔ, ti tendesɔŋ'em oŋ kəcɛm-cɛmnɛ atɔf ŋonu."},{"book":"ALewy Aloŋnɛ","chapter":"26","verse":"43","text":"Ti disrɛ kɔ ŋandesak atɔf-ɛ, atɔf ŋaŋɔkɔ ŋendetam kəŋesəm. Tɛm tatɔkɔ ŋandewosɛ kətɔrəs bawo ŋawosɛ fɛ sariyɛ sem kɔ ŋafən mɔyɔ mem mokur teta ntɛ ŋantɔcəmɛnɛ mɔyɔ mokur mem darəŋ ŋacfati sɔ kəyɔ sariyɛ sem mɔ."},{"book":"ALewy Aloŋnɛ","chapter":"26","verse":"44","text":"Ali tɛm tatɔkɔ asamsər ŋa nda aterɛnɛ aŋan mɔ, ifɔter ŋa doru o doru haŋ imələk ŋa de, ifɔcopu sɔ danapa dem kɔ ŋa. MARIKI iyɔnɛ, Kanu kəŋan."},{"book":"ALewy Aloŋnɛ","chapter":"26","verse":"45","text":"Ɛy, indecɛm-cɛmnɛ kəŋaŋnɛnɛ ŋa, teta danapa dɔkɔ sənacaŋəs kɔ atem aŋan mɔ, aŋɛ inawurɛnɛ atɔf ŋa Misira mɔ, fɔr ya afum a tɔf yɛlpəs nyɛ fəp kiriŋ, ideyɔnɛ ŋa Kanu mɔ. MARIKI iyɔnɛ.»"},{"book":"ALewy Aloŋnɛ","chapter":"26","verse":"46","text":"Sariyɛ saŋsɛ, mɔyɔ mokur kɔ mɛtəksɛ mamɛ mɔ MARIKI ɛnacəmbər nkɔn kɔ aka Yisrayel dacɔ nde tɔrɔ ta Sinayi, kəsom ka Musa."}]}