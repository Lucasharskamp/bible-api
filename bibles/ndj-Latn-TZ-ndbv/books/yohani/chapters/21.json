{"data":[{"book":"Yohani","chapter":"21","verse":"1","text":"Pambeli Yesu kawoneka kandi kwa vandundami vaki kulihiva lya Tibeliya. Yaveli naha:"},{"book":"Yohani","chapter":"21","verse":"2","text":"Simoni Petili na Tomasi yiva mkema mambila na Natanieli yula yafumili Kana ya Galilaya na vana vavili va Sebidayu na vandundami vavili va Yesu vaveli pamu."},{"book":"Yohani","chapter":"21","verse":"3","text":"Simoni Petili kavawombela, “Nguyenda kulova vasomba.”"},{"book":"Yohani","chapter":"21","verse":"4","text":"Pamalavila lijuva palisosomokeyi, Yesu aveli muluwongu lwa lihiva, vandundami vamumanyili ha kucha ndi Yesu."},{"book":"Yohani","chapter":"21","verse":"5","text":"Pambeli Yesu kavadasha, “Vaghanja vangu muwomesha ng'odu hata somba yumu?” Vamuyangula, “Tupata ha.”"},{"book":"Yohani","chapter":"21","verse":"6","text":"Kavawombela, “Muyashi lwafu mwambu wa mulilu wa watu, damuvapati vasomba.” Vategha, pambeli valemwa kukweghela lwafu muwatu, nongwa vawomeshili vasomba vatangalili."},{"book":"Yohani","chapter":"21","verse":"7","text":"Pambeli ndundami yula yatamiwili na Yesu kamuwombela Petili, “Yula ndi Bambu!” Simoni Petili papikanishili kucha yula ndi Bambu, kakuna yingwa yaki kayiwopela muchiwunu. Nongwa asighalili na sawu hela kayiyasila mumachi."},{"book":"Yohani","chapter":"21","verse":"8","text":"Vandundami vasighalili muwatu vayisa kumwambu ya lihiva, kunu pavakweya lwafu lumemili vasomba. Vaveli patali ha na luwongu, paveli kucha mawulu milongu lilongu."},{"book":"Yohani","chapter":"21","verse":"9","text":"Pavafikili muluwongu, vawona motu wa makala, pambindi vavika vasomba pamu na mibumunda."},{"book":"Yohani","chapter":"21","verse":"10","text":"Yesu kavawombela, “Muyeyi vasomba vamu yimuvakamulili ponopa.”"},{"book":"Yohani","chapter":"21","verse":"11","text":"Simoni Petili kayipaka muwatu kakwegha lwafu luveli na vasomba mbwaya milongu na lilongu muhanu na vatatu. Vasomba vosi ava lakini lwafu lwademukili ha."},{"book":"Yohani","chapter":"21","verse":"12","text":"Yesu kavawombela, “Mwisi mulyi.” Kwahela ndundami yamudashili kucha, mweni ghani, kwanongwa vamanyili mweni Bambu."},{"book":"Yohani","chapter":"21","verse":"13","text":"Yesu katola libumunda kavagayila, pambeli atolili vasomba kagola nga wuwula."},{"book":"Yohani","chapter":"21","verse":"14","text":"Awu waveli mwanja wa tatu wa Yesu kuvafumbukila vandundami vaki kufuma pashukukili."},{"book":"Yohani","chapter":"21","verse":"15","text":"Pavalili kala, Yesu kamuwombela Simoni Petili, “Simoni mwana wa Yohani, Wuli, yuwi ukundama nenga munu kupita voseva?”"},{"book":"Yohani","chapter":"21","verse":"16","text":"Yesu kamuwombela kandi, “Simoni mwana wa Yohani, wuli, kundama?”"},{"book":"Yohani","chapter":"21","verse":"17","text":"Mwanja wa tatu kamuwombela, “Simoni mwana wa Yohani, ukundama nenga?”"},{"book":"Yohani","chapter":"21","verse":"18","text":"Ngukuwombela nakaka, pawuveyi msongolu wayiwopili umweni yingwa yaku, wayendili kuwudayila umweni. Lakini paugogola dawuhololi mawoku vaku na mundu wingi akukuwopa yingwa yaku, pambeli akukuyegha kuungajila kudayila kuyenda.”"},{"book":"Yohani","chapter":"21","verse":"19","text":"Yesu kawomba naha kulangusha kucha Petili dasovi munjifwa ya wuliwuli na kuyegha ukomi kwa Chapanga. Pambeli Yesu kamuwombela, “Ungovikeli!”"},{"book":"Yohani","chapter":"21","verse":"20","text":"Petili kaghalambuka kamuwona ndumindumi yula yatamiwili na Yesu akuvakovikela, ndundami yula ndi mweni yamusaghamilili Yesu pavalyeyi, yula amudashili, “Bambu ghani akwisa akushengeti yuwi?”"},{"book":"Yohani","chapter":"21","verse":"21","text":"Petili pamuwonili mweni, kamudasha Yesu, “Wuli mundu ayu?”"},{"book":"Yohani","chapter":"21","verse":"22","text":"Yesu kamyangula, “Leki ngudayila mweni ayikali mbaka panyisa, achi chindu liki kwa yuwi? Yuwi ungovekeli nenga.”"},{"book":"Yohani","chapter":"21","verse":"23","text":"Chilongu chila chilanduka kwa valongu kucha ndundami yula dasovi ha. Lakini Yesu kawomba ha kucha yula ndundami dasovi ng'odu, mweni kawomba kucha “Mani ngudayila mweni ayikali mbaka panyisa, achi chindu liki kwa yuwi?”"},{"book":"Yohani","chapter":"21","verse":"24","text":"Yula ndundami ndi mweni yadetili na kuyandika milandu ayi. Tumanya kucha chatovilelili chavelili nakaka."},{"book":"Yohani","chapter":"21","verse":"25","text":"Kuna milandu yitangalili Yesu yagolili. Leki fingayandikiwili fyosi chimu chimu, nguyihola mlima wosi wungaveli kwahela fwasi ya kuvika fitabu."}]}