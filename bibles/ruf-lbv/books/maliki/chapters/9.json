{"data":[{"book":"Maliki","chapter":"9","verse":"1","text":"Kaghendelela kulonga, “Nowalongela ghendo, iwanu wamwenga iwemile hano ng'awatsakufa bae mbaka wawone Undewa we Imulungu iukutsa kwe ingupfu.”"},{"book":"Maliki","chapter":"9","verse":"2","text":"Matsuwa sita hambele, Yesu kawasola Petiri, Jakobu na Yohane, kaghenda nawo mchidando hanu halihela imunu. Baho Yesu kaghaluka chihanga, hambele hawo."},{"book":"Maliki","chapter":"9","verse":"3","text":"Na ghamaghwanda ghake ghawa matselu ng'ani, kuduhu imunu wowose mne isi iyodaha kughatsapfa ghamaghwanda ghawe matselu apfo."},{"book":"Maliki","chapter":"9","verse":"4","text":"Kuya Eliya na Musa walawila hambele hawo, walonga na Yesu."},{"book":"Maliki","chapter":"9","verse":"5","text":"Petiri kamlongela Yesu, “Mlangulitsi, pfinogha twetwe tukale hano. Leka tutsenge pfibumbulika pfidatu, chimwe cha kwako, chimwe cha Musa na chimwe che Eliya.”"},{"book":"Maliki","chapter":"9","verse":"6","text":"Ng'amanyile bae cha kulonga, kwaapfila wose tsawang'ali wopfuka ng'ani."},{"book":"Maliki","chapter":"9","verse":"7","text":"Kuya liwingu lilawila, liwaghubika, na litsi lilawila mne liwingu. “Ayuno imwanangu yanoghele, mumtegheletse!”"},{"book":"Maliki","chapter":"9","verse":"8","text":"Bahala hawalolese mmbalimbali ng'awamwonile imunu wowose hamwe nawo, ila Yesu yaliyeka."},{"book":"Maliki","chapter":"9","verse":"9","text":"Hawakalile wohulumka kulawa mchidando, Yesu kawalaghitsa waleke kumlongela imunu wowose ghawonile, mbaka Imwana we Imunu hatsotsilihuka kulawa mne lifwa."},{"book":"Maliki","chapter":"9","verse":"10","text":"Watoghola chayalongile, lekeni weghutsa, “Kutsilihuka kulawa mne lifwa mana yake choni?”"},{"book":"Maliki","chapter":"9","verse":"11","text":"Kuya wamghutsa Yesu, “Ebali iwolangulitsa Ghamalaghitso wolonga Eliya kobamighwa tanu yatse?”"},{"book":"Maliki","chapter":"9","verse":"12","text":"Yesu kawedika, “Ona, tanu Eliya kakutsa kwika chila ichinu pfinoghile. Ebali lelo yandikighwa Imwana we Imunu kobamighwa yadununzike na kulemighwa?"},{"book":"Maliki","chapter":"9","verse":"13","text":"Lekeni nowalongela, Eliya katsa na wamtendela ghose ghawabamile, ka mbuli tsake pfatsandikighwe.”"},{"book":"Maliki","chapter":"9","verse":"14","text":"Hawawapfikile iwanang'ina wangi, wona mtingano mkulu we iwanu liwatsunguluka ne iwolangulitsa Ghamalaghitso wehisanya nawo."},{"book":"Maliki","chapter":"9","verse":"15","text":"Bahala iwanu wose hawamwonile Yesu wakangawala ng'ani, wamtsumila kumlamsa."},{"book":"Maliki","chapter":"9","verse":"16","text":"Yesu kawaghutsa iwanang'ina wake, “Apfi mwehisanya nawo choni?”"},{"book":"Maliki","chapter":"9","verse":"17","text":"Imunu yumwe mne kingili lye iwanu kamwidika, “Mlangulitsi, nikughalila imwanangu kana ichinyamkela iyamtedile awe chibubu."},{"book":"Maliki","chapter":"9","verse":"18","text":"Na chila hayomnighula, komghwisa hasi, na imwana kolawa lihofu mne mlomo, koghegheda ghamatsino ghake kuya koghoghodala. Niwalomba iwanang'ina wako wamlapfe ichinyamkela, lekeni ng'awadahile bae.”"},{"book":"Maliki","chapter":"9","verse":"19","text":"Yesu kawedika, “Mwemwe lukolo ing'alutoghola! Nikale namwe mbaka tsuwachi? Mnighalile imwana ayo!”"},{"book":"Maliki","chapter":"9","verse":"20","text":"Wamghalila imwana ayo. Ichinyamkela hamwonile Yesu, bahala kamghwisa imwana ayo chisala, imwana kaghwa hasi na kwibulughitsa, kalapfa lihopfu mne mlomo."},{"book":"Maliki","chapter":"9","verse":"21","text":"Yesu kamghutsa aba we imwana ayo, “Angu imwana yuno kapfino kulawa tsuwachi?”"},{"book":"Maliki","chapter":"9","verse":"22","text":"Komghwisagha mne ghumoto au mne ghamatsi ili yamkome. Lekeni ka kwodaha kutenda ichinu, utwonele libatsi ne utwapfile.”"},{"book":"Maliki","chapter":"9","verse":"23","text":"Yesu kalonga, “Ka kwodaha! Ghose ghodahika kwe imunu iyotoghola.”"},{"book":"Maliki","chapter":"9","verse":"24","text":"Bahala aba we imwana yula kakemelela kalonga, “Notoghola, ila unyapfile nitoghole ghendo!”"},{"book":"Maliki","chapter":"9","verse":"25","text":"Yesu halyonile kingili lye iwanu lyakongetseka hambele hake, kamkembela ichinyamkela ayo, “Ghwe ichinyamkela we ububu ne utsiwi, nokulongela ulawe mne imwana yuno na uleke kumwingila keli!”"},{"book":"Maliki","chapter":"9","verse":"26","text":"Ichinyamkela kakemelela, kamghwisa chisala imwana ayo, kamlawa. Na imwana tsakoneka ka kafa, na iwanu wengi walonga, “Kafa!”"},{"book":"Maliki","chapter":"9","verse":"27","text":"Lekeni Yesu kamkinda ghumoko imwana ayo, kamwapfila kwinuka, naye kenuka."},{"book":"Maliki","chapter":"9","verse":"28","text":"Yesu hayengile mng'anda, iwanang'ina wake wamghutsa hawakalile naye waliyeka, “Ebali twetwe ng'atudahile bae kumlapfa ichinyamkela yula?”"},{"book":"Maliki","chapter":"9","verse":"29","text":"Yesu kawedika, “Ichinyamkela ka yuno ng'odaha bae kulawa kwa inzila yoyose, ila kwa kulomba kuliyeka.”"},{"book":"Maliki","chapter":"9","verse":"30","text":"Yesu na iwanang'ina wake woka hanu hala waghenda Galilaya. Yesu ng'abamile bae imunu wowose amanye kwayali,"},{"book":"Maliki","chapter":"9","verse":"31","text":"kwaapfila yang'ali yowalangulitsa iwanang'ina wake. Kawalongela, “Imwana we imunu katsoghelighwa mne ghamoko ghe iwanu, nawo watsomkoma. Ghamatsuwa madatu hambele, katsotsilihuka.”"},{"book":"Maliki","chapter":"9","verse":"32","text":"Lekeni ng'awaimanyile bae imbuli ayo na wapfuka kumghutsa."},{"book":"Maliki","chapter":"9","verse":"33","text":"Hawafikile Kaperinaumu, wengila mng'anda na Yesu kawaghutsa iwanang'ina wake, “Ichinu chachi chamng'ali mwisongela mnzila?”"},{"book":"Maliki","chapter":"9","verse":"34","text":"Lekeni ng'awamwidike bae, kwaapfila wang'ali wesongela yuhi yali mkulu."},{"book":"Maliki","chapter":"9","verse":"35","text":"Yesu kakala hasi, kawakema iwanang'ina wake kumi na weli, kalonga, “Imunu wowose yobama kuwa wa mwanduso, kobamighwa yawe wa utsighilo, na yawe imtumwa wa wose.”"},{"book":"Maliki","chapter":"9","verse":"36","text":"Kuya kamsola imwana mdodo, kamwika mghati mwawo, kawalongela,"},{"book":"Maliki","chapter":"9","verse":"37","text":"“Imunu wowose iyombokela imwana mdodo ka yuno kwa taghwa lyangu, kombokela nene. Ne imunu iyombokela nene, kombokela yula iyanitumile.”"},{"book":"Maliki","chapter":"9","verse":"38","text":"Yohane kamlongela Yesu, “Mlangulitsi, tumwona imunu kolapfa ipfinyamkela kwa taghwa lyako. Tumghoma kwaapfila ng'olawila bae mne kingili lyetu.”"},{"book":"Maliki","chapter":"9","verse":"39","text":"Yesu kawalongela, “Mleke kumghoma. Haduhu imunu iyodaha kutenda ipfinzonza kwa taghwa lyangu na baho kulonga mbuli tsangu pfihile."},{"book":"Maliki","chapter":"9","verse":"40","text":"Kwaapfila imunu wowose yali ubali wetu, ayo kamiyetu."},{"book":"Maliki","chapter":"9","verse":"41","text":"Nowalongela ghendo, imunu wowose iyoweng'a ichikombe cha ghamatsi kwaapfila mwemwe mwa iwanu wa Kiristu, katsobokela ghweko lyake."},{"book":"Maliki","chapter":"9","verse":"42","text":"“Imunu wowose iyowahonza wadodo wano iwonitoghola watende ghehile, ng'apfu imunu ayo yohighwe libwe lya kusaghila msingo mwake na kwasighwa mne ibahali."},{"book":"Maliki","chapter":"9","verse":"43","text":"Ka ghumoko ghwako ghwokuhonza utende ghehile, ghughane. Ng'apfu kwingila kune ughima na ghumoko ghumwe, kubita kwingila jehanamu na ghamoko meli."},{"book":"Maliki","chapter":"9","verse":"44","text":"Ako membele iwowaja ng'awakufa bae, na ghumoto ighuwalakatsa ng'aghutsimika bae."},{"book":"Maliki","chapter":"9","verse":"45","text":"Ka mghulu ghwako wokuhonza utende ghehile, ghughane. Ng'apfu kwingila kune ughima na mghulu ghumwe, kubita kuwa na ghamaghulu meli na kwasighwa jehanamu."},{"book":"Maliki","chapter":"9","verse":"46","text":"Ako membele iwowaja ng'awakufa bae, na ghumoto ighuwalakatsa ng'aghutsimika bae."},{"book":"Maliki","chapter":"9","verse":"47","text":"Na ka inenge yako yokuhonza utende ghehile, ing'ole. Ng'apfu kwingila kune Undewa we Imulungu na inenge imwe, kubita kuwa na tsinenge mbili na kwasighwa jehanamu."},{"book":"Maliki","chapter":"9","verse":"48","text":"Ako membele wake ng'awakufa bae, na ghumoto ghwake ng'aghutsimika bae."},{"book":"Maliki","chapter":"9","verse":"49","text":"“Chila imunu katsodeghetetsighwa kwa ghumoto ka inyama pfaighumighwa imunyu."},{"book":"Maliki","chapter":"9","verse":"50","text":"“Imunyu inogha, lekeni ka ihinyika, itsoghumighwa choni mbaka ikolele keli?"}]}