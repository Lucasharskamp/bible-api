{"data":[{"book":"Ngsäea Khut","chapter":"23","verse":"1","text":"Pawluh naw kawngci jah bük lü, “Ka püi Isarele, Tungawi cäpa Pamhnama hmaia ngcimcaihkia mlungmthin am ka xüngseiki” a ti."},{"book":"Ngsäea Khut","chapter":"23","verse":"2","text":"Ktaiyü ngvai Anani naw a peia ngdüikie üng Pawluha mpyawng ami kbei vaia a jah mtheh."},{"book":"Ngsäea Khut","chapter":"23","verse":"3","text":"Acunüng, Pawluh naw, “Nang abawk am hluka lung, Mhnam naw ni kbei khai; ngthumkhyah khaia ngawh lü, am kcang khaia thum pawh lü ami na kbei vaia na pyenki” a ti."},{"book":"Ngsäea Khut","chapter":"23","verse":"4","text":"A peia kae naw, “Pamhnama ktaiyü ngvai na ksekhanaki aw?” ami ti."},{"book":"Ngsäea Khut","chapter":"23","verse":"5","text":"Pawluh naw, “Ka püi Isarele aw, ktaiyü ngvaia akya am ksing veng; ‘Na khyang jah upki käh na ksekhanak vai’ tia Cangcim naw pyenki” a ti."},{"book":"Ngsäea Khut","chapter":"23","verse":"6","text":"Pawluh naw, avang Sadukee, avang Pharisee tia ksing lü, “Ka püi Isarele aw, kei Pharisea ka kyaki, Pharisea cakpaa pi ka kyaki; khyangkthi tho be khai tia ka äpeia phäh, ahikba nami na kcetki” a ti."},{"book":"Ngsäea Khut","chapter":"23","verse":"7","text":"Cunüng, acuna ngthu a pyen law päng ja, Pharisee ja Sadukee ngcuh law u lü, ngtai lawki he."},{"book":"Ngsäea Khut","chapter":"23","verse":"8","text":"Ami ngtainaka suilam cun, Sadukee naw, “Khyangkthia thawnak be am veki, khankhawngsä he, Ngmüimkhyae am veki” ti khawi u se; Pharisee naw, acuna lam kthum cun veki tia ami juma phäha kyaki."},{"book":"Ngsäea Khut","chapter":"23","verse":"9","text":"Pharise da ka thum ksinge ngdüi law u lü, “Hina a katnak i am ksing ve üng; Ngmüimkhya naw pi kyase, khankhawngsä naw pi kyase, a ngthuheipüi üng pi, ia am kya?” ami ti."},{"book":"Ngsäea Khut","chapter":"23","verse":"10","text":"Ngcuh law dämdäm u se, yekap ngvai säih naw, Pawluh man u lü, amte mtea ami pawh law vai kyühki naw, yekape veia cit u lü ami vei üngka naw yekapea venaka ami cehpüi vaia a jah mtheh."},{"book":"Ngsäea Khut","chapter":"23","verse":"11","text":"Acunüng, mthana Bawipa cun Pawluha peia ngdüi lü, “Käh cäi kawpi, ka ngthu Jerusalema na saksia mäiha Romaha pi na saksi khai” a ti."},{"book":"Ngsäea Khut","chapter":"23","verse":"12","text":"Khawthai law lü Judah khyange, Pawluh am ami hnima küt üng i käh eiaw khaiea, ng'yüngce u lü vekie."},{"book":"Ngsäea Khut","chapter":"23","verse":"13","text":"Acukba ng'yüngce u lü ngkhämkie cun khyang kphyükipa kthaka nungkie."},{"book":"Ngsäea Khut","chapter":"23","verse":"14","text":"Acunee cun ktaiyü ngvaie ja ngvaiea veia cit u lü, “Pawluh am kami hnima küt üng i käh kami mdep khaia kami ng'yüngceki ni."},{"book":"Ngsäea Khut","chapter":"23","verse":"15","text":"Acunakyase, khaw ngawia, yekap ngvai säih naw Pawluh cun nangmia veia lawpüi lü, ngkhai ngai khaia nami kcet vaia mäiha, ngvaie am atänga yekap ngvai säiha veia kthäh ua, acun üng Pawluh hnim vai ami täng. Acunüng, Pawluh nami veia am a pha law ham üng keimi cun kami hnim khaia, ngtün päng ve üng” ami ti."},{"book":"Ngsäea Khut","chapter":"23","verse":"16","text":"Acunsepi, Pawluha a naa ca naw, lama ami na maha mawng cun ngja lü, yekapea venakaa va lutki naw, Pawluh am a va mtheh."},{"book":"Ngsäea Khut","chapter":"23","verse":"17","text":"Pawluh naw, yekap ngvai mat khü lü, “Hina cawngpyang hin yekap ngvaisäiha veia cehpüia; i mä a pyen vai ve khai ni” a ti."},{"book":"Ngsäea Khut","chapter":"23","verse":"18","text":"Yekap ngvaia veia cehpüi lü, “Thawngim üng kyumkia Pawluh naw na khü lü, hina cawngpyang na veia ka lawpüi khaia, ana tüih law, na veia i mä a pyen vai ve ve” a ti."},{"book":"Ngsäea Khut","chapter":"23","verse":"19","text":"Acunüng, yekap ngvai säih naw a kut üng man lü, akcea cehpüiki naw, “I na na mtheh hlüki?” ti lü a kthäh."},{"book":"Ngsäea Khut","chapter":"23","verse":"20","text":"Ani naw “Judah ngvaie naw khaw ngawia Pawluh kawngcia na lawpüi vai ngjak'hlü ve u. Pawluha mawng cun ami naw aksing ngtea ksing hlükie hana ngsaih ve u, a ti.”"},{"book":"Ngsäea Khut","chapter":"23","verse":"21","text":"Acunsepi, ami pyen käh jah na kcang na kawpi; khyang kphyükipa kthaka nungkie naw ani k'äih u lü ngthupkie ni, acune cun ani, am ami hnima küt üng i käh eiaw khaiea ng'yüngcekie ni; atuh na ja msangnak be vaia ngthu k'äihkie, ngtün u lü vekie ni” a ti."},{"book":"Ngsäea Khut","chapter":"23","verse":"22","text":"Acunüng, yekap ngvaisäih naw cawngpyang cun tüih be lü, “Hina ngthu na na mtheh hin u pi käh ksingsak kawpi” a ti."},{"book":"Ngsäea Khut","chapter":"23","verse":"23","text":"Yekap ngvai säih naw jung ngvai nghngih jah khü lü, “Tuh mü naji kaw üng, Ketarih khaw cäpa cit khaia yekap phyanghngih, ngsela ngcumki khyang khyühkip, kcei kawtki khyang phyanghngih ngsungcei u se ti lü” a jah mtheh."},{"book":"Ngsäea Khut","chapter":"23","verse":"24","text":"Pe uk Felika veia phyawn lü pha khaia, Pawluha ngcumnak vaia ngsela ami pet vaia pi a jah mtheh sih."},{"book":"Ngsäea Khut","chapter":"23","verse":"25","text":"Ngvai naw hikba ca yu lü;"},{"book":"Ngsäea Khut","chapter":"23","verse":"26","text":"“Kalawdih Lusik aw ami leisawnga pe uk Felik naw ning hnukset ve."},{"book":"Ngsäea Khut","chapter":"23","verse":"27","text":"Hina khyang Judahe naw man u lü ami hnim law hlü ja, ami veia yekape jah ngkhahpüi lü ka citki, Romah khyang ni tiaa ksing lü ka yung law."},{"book":"Ngsäea Khut","chapter":"23","verse":"28","text":"Acunüng, ami mkatnaka suilam ksing hlü lü, ami kawngciea veia ka cehpüi."},{"book":"Ngsäea Khut","chapter":"23","verse":"29","text":"Ami thum ia phäha ami mkat tia ka ksing, acunsepi ami mkatnak üng thihnak vai ja man u lü thawng üng khyum vaia anglawinak i am hmu veng."},{"book":"Ngsäea Khut","chapter":"23","verse":"30","text":"Judahe naw ami hnim vaia kham hükie ni tia khyang naw a na mtheh ja, na veia ka tüih law ni, mkatkie naw pi ami mkatnaka mawng na hmaia ami pyen vaia ngthu ka jah pet ni” a ti."},{"book":"Ngsäea Khut","chapter":"23","verse":"31","text":"Ngthu a jah peta mäiha yekape naw mthan nglunga Pawluh cun man u lü, Antipatariha ami cehpüi."},{"book":"Ngsäea Khut","chapter":"23","verse":"32","text":"A ngawi üng, ngsela ngcumkie Pawluh am jah cehsak u lü, amimät cun yekapea venaka nghlat law bekie."},{"book":"Ngsäea Khut","chapter":"23","verse":"33","text":"Ketarih ami pha law üng, ca cun pe uk Felik am pe u lü, Pawluh cun pi ami msum."},{"book":"Ngsäea Khut","chapter":"23","verse":"34","text":"Pe uk naw a kheh law päng üng, Pawluha venaka khaw a kthäh. Acunüng, Kilikih khawa ka ni tia a ksing law ja,"},{"book":"Ngsäea Khut","chapter":"23","verse":"35","text":"“Ning mkatkie ami pha law käna, na mawng ka ning ngaih pet khai” a ti. Acunüng, Pawluh cun pe uka junga ami ngäng vaia ngthu a jah pet."}]}