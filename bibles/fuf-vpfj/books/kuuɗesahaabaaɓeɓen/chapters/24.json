{"data":[{"book":"KUUƊE SAHAABAAƁE ƁEN","chapter":"24","verse":"1","text":"Balɗe jowi ɓawto ɗun, *yottinoowo mawɗo sadaka on, ɗun ko Hanaaniiya, ardi e mawɓe seeɗaaɓe e yewtoowo"},{"book":"KUUƊE SAHAABAAƁE ƁEN","chapter":"24","verse":"2-3","text":"Ɓay kanko Puulusa o noddaama, oo wi'eteeɗo Tertuula nangi tooɲirde mo nii, wi'a: «Yaa an Felikiisa lanɗo tedduɗo, ko sabu mon men heɓiri oo ɓuttu timmuɗo, ko faamu mon ngun kadi woni sabu si ɗee waylanɗe fii nafa oo jamaa waɗi. Meɗen jaɓidi ɗi, ɗi fow ka woni woo e hoore anditangol on fota."},{"book":"KUUƊE SAHAABAAƁE ƁEN","chapter":"24","verse":"4","text":"Kono fow e mun, men faalaaka on tongude haa neeɓa, mi torike on tun, tippude e newaare mon nden, yo on newnan men heɗitoɗon men seeɗa."},{"book":"KUUƊE SAHAABAAƁE ƁEN","chapter":"24","verse":"5","text":"«Men taw oo neɗɗo ko gerenteejo, memminoowo yeddondire e hakkunde Yahuudiyankeeɓe aduna on fow. Ko o yeesoojo fedde Naasirayaaɓe ɓen kadi."},{"book":"KUUƊE SAHAABAAƁE ƁEN","chapter":"24","verse":"6-7","text":"O etike hay no o tuuninira *juulirde mawnde nden. Onsay men nangi mo."},{"book":"KUUƊE SAHAABAAƁE ƁEN","chapter":"24","verse":"8","text":"Onon tigi Felikiisa hiɗon waawi mo landaade kanko Puulusa, andon fii ko men tooɲiri mo kon fow.»"},{"book":"KUUƊE SAHAABAAƁE ƁEN","chapter":"24","verse":"9","text":"Yahuudiyankeeɓe ɓen bambani mo kanko Tertuula, ɓe wi'i: «Ko nii tigi woniri!»"},{"book":"KUUƊE SAHAABAAƁE ƁEN","chapter":"24","verse":"10","text":"Onsay Puulusa ƴetti haala kan, ɓay yeesoojo on jonnirii mo haala kan ɓaaƴugol mo, o wi'i:"},{"book":"KUUƊE SAHAABAAƁE ƁEN","chapter":"24","verse":"11","text":"Waɗaali nii ɓuri balɗe sappoo e ɗiɗi gila mi yahi Yerusalaam fii rewoygol Alla, hiɗon waawi tefude ɗun non onon tigi."},{"book":"KUUƊE SAHAABAAƁE ƁEN","chapter":"24","verse":"12","text":"E hoore ɗun ɓe tawaali miɗo yeddondira e goɗɗo maa miɗo ƴuuna yimɓe, ɗun non woni ka juulirde mawnde, maa e ɗeya juulirɗe, maa ka nder saare."},{"book":"KUUƊE SAHAABAAƁE ƁEN","chapter":"24","verse":"13","text":"Ɓe waawataa kadi hollude ko honɗun ɓe tooɲirimmi."},{"book":"KUUƊE SAHAABAAƁE ƁEN","chapter":"24","verse":"14","text":"Miɗo qirritaade yeeso mon wonde ko Alla baabiraaɓe an ɓen mi woni rewude, e hoore jokkugol laawol ngol ɓe wi'i ko fedde ngol. Miɗo gomɗini kadi kala ko windii ka Sariya e ka defte annabaaɓe ɓen."},{"book":"KUUƊE SAHAABAAƁE ƁEN","chapter":"24","verse":"15","text":"Awa kadi miɗo mari on tama'u e fee Alla, wano kamɓe kadi ɓe tijjori non: on-le ko fii ummutal feewuɓe ɓen e ɓoyliiɓe ɓen."},{"book":"KUUƊE SAHAABAAƁE ƁEN","chapter":"24","verse":"16","text":"Ko ɗun waɗi si min kadi mi etoto fii heɓugol ɓernde nde aldaa e feloore yeeso Alla e yeeso yimɓe ɓen."},{"book":"KUUƊE SAHAABAAƁE ƁEN","chapter":"24","verse":"17","text":"«Ɓay waɗii duuɓi buy mi artaali ka leydi an, mi arti fii addangol yimɓe an ɓen kaalisi fii ko ɓe wallitora, e fii weeɓitangol Alla dokke."},{"book":"KUUƊE SAHAABAAƁE ƁEN","chapter":"24","verse":"18","text":"Ko onsay ɓe tawimmi ka juulirde mawnde e hoore ko mi laɓɓiniiɗo. Mi wondaa kadi e yimɓe maa murtaldu."},{"book":"KUUƊE SAHAABAAƁE ƁEN","chapter":"24","verse":"19","text":"Kono ko Yahuudiyankeeɓe ɓe *Aazii goo haanunoo arude hollitoo yeeso mon, ɓe liɓa haala e an, si tawii hiɓe jogii goɗɗun ko ɓe fawa e an."},{"book":"KUUƊE SAHAABAAƁE ƁEN","chapter":"24","verse":"20","text":"Si hinaa ɗun, yo ɓee ɗoo wowlu ko ella hombo ɓe tawi miɗo waɗi wa fewndo ko mi addaa yeeso dental fewjooɓe ɓen."},{"book":"KUUƊE SAHAABAAƁE ƁEN","chapter":"24","verse":"21","text":"Si hinaa taw hara ko fii ngol kongol ngol mi ewninoo e hakkunde maɓɓe tun, mi wi'i: Ko sabu ummutal mayɓe ɓen waɗi si mi waɗaa ɲaaweteeɗo yeeso mon hande!»"},{"book":"KUUƊE SAHAABAAƁE ƁEN","chapter":"24","verse":"22","text":"Nde tawnoo Felikiisa no humpitii fii laawol ngol moƴƴa, o yamiri ɓe yiltagol taho, o wi'i: «Nde hooreejo dental suufaaɓe ɓen ari woo, ɗun ko Lisiyaasi, mi ndartay muraadu mon ndun.»"},{"book":"KUUƊE SAHAABAAƁE ƁEN","chapter":"24","verse":"23","text":"O yamiri kadi yeesoojo suufaaɓe ɓen yo o maroy Puulusa e hoore hoynangol mo seeɗa, hara o salaaki kadi ɓe Puulusa ɓen kurkanoo mo."},{"book":"KUUƊE SAHAABAAƁE ƁEN","chapter":"24","verse":"24","text":"Ɓay balɗe seeɗa feƴƴii, kanko Felikiisa o ardi e ɓeyngu makko, ɗun ko Duruusiila, tawi on debbo ko Yahuudiyankeejo. Kanko Felikiisa, o immini ko yahana Puulusa, o heɗii mo fii ko yowitii e gomɗingol Iisaa Almasiihu on."},{"book":"KUUƊE SAHAABAAƁE ƁEN","chapter":"24","verse":"25","text":"Nde tawnoo Puulusa ko fii peewal e waawugol hoore mun e fii ɲaawoore aroyaynde nden wonnoo yewtude, kulol heɓi Felikiisa, o wi'i: «Hiɗa waawi yahude taho! Nde mi hettindoyii woo, mi noddete.»"},{"book":"KUUƊE SAHAABAAƁE ƁEN","chapter":"24","verse":"26","text":"E himo tanƴininoo kadi wonde Puulusa yeenay mo, ko ɗun waɗi si himo imminaynoo ko yahana mo soono woo fii yo ɓe yewtidu."},{"book":"KUUƊE SAHAABAAƁE ƁEN","chapter":"24","verse":"27","text":"Duuɓi ɗiɗi feƴƴiri nii. Ɓawto ɗun Felikiisa lontiniraa Perkuusi Festuusa. Nde tawnoo kanko Felikiisa himo faalaa sulfinande Yahuudiyankeeɓe ɓen, o acci Puulusa ka kaso."}]}