{"data":[{"book":"Yɛtɛ sɔtɔɛ","chapter":"29","verse":"1","text":"«I na wa mixi tife n ma sɛrɛxɛdubɛ wali rabafe ra, i xa tuura nun yɛxɛɛ kontonyi firin tongo, lanyuru yo mu na naxee ma,"},{"book":"Yɛtɛ sɔtɔɛ","chapter":"29","verse":"2","text":"a nun taami lɛbinitare, taami lɛbinitare ture masunbuxi naxan na, nun taami lɛbinitare xunxuri ture masoxi naxan ma. I xa na birin naba sansi xɔri luxutaxi ra."},{"book":"Yɛtɛ sɔtɔɛ","chapter":"29","verse":"3","text":"I xa na taami birin sa debe kui, i a xanin hɔrɔmɔlingira yire, a nun tuura, nun yɛxɛɛ kontonyi firin."},{"book":"Yɛtɛ sɔtɔɛ","chapter":"29","verse":"4","text":"I xa Haruna nun a xa die ti sɛrɛxɛdubɛ wali ra hɔrɔmɔlingira sode, n e lima dɛnnaxɛ. I na gɛ e maxade ye ra e rasɛniyɛnfe ra,"},{"book":"Yɛtɛ sɔtɔɛ","chapter":"29","verse":"5","text":"i xa Haruna xa sɛrɛxɛdubɛ sosee ragoro a ma, a xa donma bun magoroe, a xa donma kuye bun magoroe, a xa donma kuye, a xa donma kanke raxunmase ra, nun a xa bɛlɛti donma kanke raxunmase xirima naxan na."},{"book":"Yɛtɛ sɔtɔɛ","chapter":"29","verse":"6","text":"I xa xunmase dɔxɔ a xunyi ma, i fa na tɔnxuma xɛɛma daaxi xiri na ra."},{"book":"Yɛtɛ sɔtɔɛ","chapter":"29","verse":"7","text":"I xa ture sɛniyɛnxi surusuru a xunyi ma a tife sɛrɛxɛdubɛ ra."},{"book":"Yɛtɛ sɔtɔɛ","chapter":"29","verse":"8","text":"I na gɛ na ra, i xa sɛrɛxɛdubɛ donma kuye bun magoroe ragoro Haruna xa die fan ma."},{"book":"Yɛtɛ sɔtɔɛ","chapter":"29","verse":"9","text":"I xa Haruna nun a xa die tagi ixiri bɛlɛti ra, i xa xunmase dɔxɔ e xunyi ma. I Haruna nun a xa die tima sɛrɛxɛdubɛe ra na ki nɛ. Na xa findi sɛriyɛ ra naxan mu kanama abadan.»"},{"book":"Yɛtɛ sɔtɔɛ","chapter":"29","verse":"10","text":"«I xa tuura nde xanin hɔrɔmɔlingira sode dɛ ra, n i lima dɛnnaxɛ. Haruna nun a xa die na e bɛlɛxɛ sa a xunyi,"},{"book":"Yɛtɛ sɔtɔɛ","chapter":"29","verse":"11","text":"i xa na tuura kɔn naxaba Alatala ya xɔri hɔrɔmɔlingira sode dɛ ra, n i lima dɛnnaxɛ."},{"book":"Yɛtɛ sɔtɔɛ","chapter":"29","verse":"12","text":"I xa na tuura wuli tongo, i nde sa sɛrɛxɛbade feri naani ma i bɛlɛxɛsole ra. Wuli naxan luxi, i xa na ifili sɛrɛxɛbade sanbunyi ma."},{"book":"Yɛtɛ sɔtɔɛ","chapter":"29","verse":"13","text":"I na gɛ na ra, i xa na tuura ture tongo naxan na a furingɛ ma, a laare naxan a bɔɲɛ makotoxi, a gunguie nun ture naxan na e ma, i xa na birin gan sɛrɛxɛ ra sɛrɛxɛbade fari."},{"book":"Yɛtɛ sɔtɔɛ","chapter":"29","verse":"14","text":"Kɔnɔ a sube, a kiri, nun a xa ɲaɲɛ, i xa nee gan taa fari ma, barima yunubi xafari sɛrɛxɛ na a ra.»"},{"book":"Yɛtɛ sɔtɔɛ","chapter":"29","verse":"15","text":"«I na gɛ na ra, i xa yɛxɛɛ kontonyi keren tongo. Haruna nun a xa die e xa e bɛlɛxɛ sa a xunyi,"},{"book":"Yɛtɛ sɔtɔɛ","chapter":"29","verse":"16","text":"i fa a kɔn naxaba. I xa a wuli tongo, i a ifili sɛrɛxɛbade rabilinyi ma."},{"book":"Yɛtɛ sɔtɔɛ","chapter":"29","verse":"17","text":"I xa na yɛxɛɛ kontonyi bolon a xuntunyi ra. I xa a furingɛ nun a sanyie maxa, i fa e malan a sube nun a xunyi fari,"},{"book":"Yɛtɛ sɔtɔɛ","chapter":"29","verse":"18","text":"i na birin gan sɛrɛxɛbade fari. Sɛrɛxɛ gan daaxi nan na ki Alatala bɛ, naxan nafan Alatala ma.»"},{"book":"Yɛtɛ sɔtɔɛ","chapter":"29","verse":"19","text":"«I na gɛ na singe ra, i xa na yɛxɛɛ kontonyi firin nde tongo. Haruna nun a xa die na e bɛlɛxɛ sa a xunyi ma,"},{"book":"Yɛtɛ sɔtɔɛ","chapter":"29","verse":"20","text":"i xa a kɔn naxaba. I xa na wuli tongo, i nde sa Haruna nun a xa die yirefanyi tuli kirie ma, e yirefanyi bɛlɛxɛ, nun sankurae ma. Wuli naxan luxi, i xa na ifili sɛrɛxɛbade rabilinyi."},{"book":"Yɛtɛ sɔtɔɛ","chapter":"29","verse":"21","text":"I xa wuli nde tongo sɛrɛxɛbade fari, a nun ture nde naxan nawalixi mixi tife sɛrɛxɛdubɛ ra, i xa nee kasan Haruna, a xa die, nun e xa dugie ma. Na kui Haruna nun a xa die bara ti sɛrɛxɛdubɛe ra, e xa dugie fan bara findi sɛrɛxɛdubɛ dugie ra.»"},{"book":"Yɛtɛ sɔtɔɛ","chapter":"29","verse":"22","text":"«I xa yɛxɛɛ kontonyi ture tongo, a nun a xuli, a ture naxan na a furingɛ ma, a laare naxan a bɔɲɛ makotoxi, a gunguie nun ture naxan e makotoxi, a nun a yirefanyi tabe, barima sɛrɛxɛ na a ra naxan a niyama mixi xa ti sɛrɛxɛdubɛ wali ra."},{"book":"Yɛtɛ sɔtɔɛ","chapter":"29","verse":"23","text":"I xa na debe tongo taami lɛbinitare na naxan kui naxan fixi Alatala ma. Na kui i xa taami digilinxi keren tongo, a nun taami lɛbinitare ture masunbuxi naxan na, nun taami lɛbinitare xunxuri nde,"},{"book":"Yɛtɛ sɔtɔɛ","chapter":"29","verse":"24","text":"i xa nee sa Haruna nun a xa die bɛlɛxɛ, i nee lintan Alatala ya i sɛrɛxɛ ra."},{"book":"Yɛtɛ sɔtɔɛ","chapter":"29","verse":"25","text":"Na dangi xanbi, i xa e ba e bɛlɛxɛ, i e sa sɛrɛxɛ gan daaxi fari sɛrɛxɛbade. Sɛrɛxɛ ganxi na a ra naxan nafan Alatala ma.»"},{"book":"Yɛtɛ sɔtɔɛ","chapter":"29","verse":"26","text":"«I xa yɛxɛɛ kontonyi kanke tongo, naxan baxi Haruna bɛ, i a lintan Alatala ya i sɛrɛxɛ ra, a xa findi i gbe ra."},{"book":"Yɛtɛ sɔtɔɛ","chapter":"29","verse":"27","text":"Na kanke nun na tabe i naxan lintanxi Alatala ya i sɛrɛxɛ ra sɛrɛxɛdubɛe tife xa fe ra,"},{"book":"Yɛtɛ sɔtɔɛ","chapter":"29","verse":"28","text":"nee bara findi Haruna nun a xa die gbe ra. Sɛriyɛ nan na ki Isirayilakae bɛ naxan mu kanama abadan. E lan nɛ e xa na mɔɔli ba e xa xanunteya sɛrɛxɛ birin ma, e a fi Alatala ma.»"},{"book":"Yɛtɛ sɔtɔɛ","chapter":"29","verse":"29","text":"«Haruna na faxa, a xa sɛrɛxɛdubɛ sose radangima a xa die nan ma. E ti tɛmui na wali ra, e xa e ragoro e ma."},{"book":"Yɛtɛ sɔtɔɛ","chapter":"29","verse":"30","text":"Haruna xa di naxan findima a ɲɔxɔɛ ra na nan fama na dugie ragorode a ma xi solofere bun ma, beenun a xa so yire sɛniyɛnxi hɔrɔmɔlingira kui, n i lima dɛnnaxɛ, sɛrɛxɛdubɛ wali rabafe ra.»"},{"book":"Yɛtɛ sɔtɔɛ","chapter":"29","verse":"31","text":"«Yɛxɛɛ kontonyi naxan baxi sɛrɛxɛ ra, Haruna findixi sɛrɛxɛdubɛ ra tɛmui naxɛ, i xa na sube ɲin yire nde naxan sɛniyɛnxi."},{"book":"Yɛtɛ sɔtɔɛ","chapter":"29","verse":"32","text":"Na sube nun na taami naxan na debe kui, Haruna nun a xa die xa na don hɔrɔmɔlingira sode dɛ ra, n i lima dɛnnaxɛ."},{"book":"Yɛtɛ sɔtɔɛ","chapter":"29","verse":"33","text":"E keren xa na yunubi xafari sɛrɛxɛ don, sɛrɛxɛ naxan ba e bɛ e ti lɔxɔɛ sɛrɛxɛdubɛe ra. A mu lanma mixi gbɛtɛ xa na don, barima se sɛniyɛnxi nan a ra."},{"book":"Yɛtɛ sɔtɔɛ","chapter":"29","verse":"34","text":"Xa na sɛrɛxɛ sube nun taami nde sa lu han gɛɛsɛgɛ, i xa a gan tɛ xɔɔra. A mu donma, barima se sɛniyɛnxi nan a ra.»"},{"book":"Yɛtɛ sɔtɔɛ","chapter":"29","verse":"35","text":"«I xa n ma yaamarie rabatu Haruna nun a xa die xa fe ra na xi solofere bun ma e tima sɛrɛxɛdubɛe ra tɛmui naxɛ."},{"book":"Yɛtɛ sɔtɔɛ","chapter":"29","verse":"36","text":"I xa tuura keren ba lɔxɔ yo lɔxɔ yunubi xafari sɛrɛxɛ ra. Na nan a toma sɛrɛxɛbade fan sɛniyɛnma. Na xanbi i xa ture ifili sɛrɛxɛbade fari, alako a xa findi yire sugandixi ra."},{"book":"Yɛtɛ sɔtɔɛ","chapter":"29","verse":"37","text":"I xa na wali raba xi solofere bun ma, alako sɛrɛxɛbade xa sɛniyɛn, a man xa mixi rasɛniyɛn naxan dinma a ra.»"},{"book":"Yɛtɛ sɔtɔɛ","chapter":"29","verse":"38","text":"«Lɔxɔ yo lɔxɔ a lanma i xa yɛxɛɛ firin ba sɛrɛxɛ ra sɛrɛxɛbade fari, naxee bara ɲɛ keren sɔtɔ. Na xa raba kudɛi."},{"book":"Yɛtɛ sɔtɔɛ","chapter":"29","verse":"39","text":"A singe xa ba gɛɛsɛgɛ, boore xa ba kɔɛ so tɛmui."},{"book":"Yɛtɛ sɔtɔɛ","chapter":"29","verse":"40","text":"I na na yɛxɛɛ singe ba, i xa farin konkoronyi suuli, oliwi ture litiri keren, nun wɛni litiri keren sa na fari."},{"book":"Yɛtɛ sɔtɔɛ","chapter":"29","verse":"41","text":"I na na yɛxɛɛ firin nde ba kɔɛ so tɛmui, i xa sansi bogi nde nun wɛni sa a fari alɔ gɛɛsɛgɛ daaxi. I xa nee ba sɛrɛxɛ gan daaxi ra, naxan nafan Alatala ma."},{"book":"Yɛtɛ sɔtɔɛ","chapter":"29","verse":"42","text":"Sɛrɛxɛ gan daaxi mɔɔli nan a ra, i bɔnsɔɛ lanma a xa naxan ba n tan Alatala bɛ abadan. A bama hɔrɔmɔlingira sode dɛ nan na n tan Alatala ya xɔri, n wo lima dɛnnaxɛ, n wɔyɛnma wo bɛ dɛnnaxɛ.»"},{"book":"Yɛtɛ sɔtɔɛ","chapter":"29","verse":"43","text":"«N nan n yɛtɛ masenma Isirayilakae bɛ mɛnni n ma nɔrɛ kui, naxan mɛnni rasɛniyɛnma."},{"book":"Yɛtɛ sɔtɔɛ","chapter":"29","verse":"44","text":"N nan n ma hɔrɔmɔlingira nun n ma sɛrɛxɛbade rasɛniyɛnma nɛ, n i lima dɛnnaxɛ. N Haruna nun a xa die rasɛniyɛnma nɛ, alako e xa n ma sɛrɛxɛdubɛ wali raba."},{"book":"Yɛtɛ sɔtɔɛ","chapter":"29","verse":"45","text":"N sabatima nɛ Isirayilakae tagi, n man findima nɛ e Marigi Ala ra."},{"book":"Yɛtɛ sɔtɔɛ","chapter":"29","verse":"46","text":"Na kui e a kolonma nɛ n tan nan Alatala ra, e Marigi Ala, naxan e ramini Misira bɔxi ra, alako n xa sabati e tagi. Alatala nan n tan na, e Marigi Ala.»"}]}