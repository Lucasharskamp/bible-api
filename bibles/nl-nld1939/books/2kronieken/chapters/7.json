{"data":[{"book":"2 Kronieken","chapter":"7","verse":"1","text":"Toen Salomon zijn gebed had beëindigd, daalde er vuur van de hemel, dat het brandoffer en de slachtoffers verteerde, en werd het gebouw vervuld van de glorie van Jahweh."},{"book":"2 Kronieken","chapter":"7","verse":"2","text":"De priesters konden het huis van Jahweh niet ingaan, daar de glorie van Jahweh zijn tempel vervulde."},{"book":"2 Kronieken","chapter":"7","verse":"3","text":"En toen alle Israëlieten aanschouwden, hoe het vuur neerdaalde en de glorie van Jahweh de tempel vervulde, bogen zij allen in aanbidding hun gelaat op het plaveisel ter aarde neer, en weerklonk de lofzang: “Looft Jahweh, want Hij is goed, en eeuwig duurt zijn barmhartigheid!”"},{"book":"2 Kronieken","chapter":"7","verse":"4","text":"Nu bracht de koning met al het volk offers aan Jahweh;"},{"book":"2 Kronieken","chapter":"7","verse":"5","text":"koning Salomon offerde wel twee en twintigduizend runderen en honderd twintigduizend schapen; zo werd het Godshuis door den koning en al het volk ingewijd."},{"book":"2 Kronieken","chapter":"7","verse":"6","text":"En terwijl de priesters hun dienst verrichtten, stonden de levieten met de muziekinstrumenten van Jahweh, die koning David had laten vervaardigen om het loflied te spelen: “Looft Jahweh, want eeuwig duurt zijn barmhartigheid”, en hieven ze het loflied van David aan; tegenover hen bliezen de priesters op de bazuin, en heel Israël stond recht overeind."},{"book":"2 Kronieken","chapter":"7","verse":"7","text":"Nu verklaarde Salomon ook het middengedeelte van de voorhof, die voor de tempel van Jahweh ligt, voor heilig, omdat hij daar brandoffers en het vet van vredeoffers moest opdragen. Want op het bronzen altaar, dat Salomon gemaakt had, was geen plaats genoeg voor al de brand- en spijsoffers en voor het vet."},{"book":"2 Kronieken","chapter":"7","verse":"8","text":"Daarna vierde Salomon een feest van zeven dagen, en heel Israël met hem; want een zeer groot aantal feestgangers was van de weg naar Chamat tot aan de beek van Egypte saamgekomen."},{"book":"2 Kronieken","chapter":"7","verse":"9","text":"Op de achtste dag hielden ze een hoogtij; want de inwijding van het altaar met het gehele feest had zeven dagen geduurd."},{"book":"2 Kronieken","chapter":"7","verse":"10","text":"Op de dertiende dag van de zevende maand liet hij het volk naar zijn woonplaatsen terugkeren, blij en opgeruimd om al het goede, dat Jahweh voor David, voor Salomon en Israël, zijn volk, had gedaan."},{"book":"2 Kronieken","chapter":"7","verse":"11","text":"Toen Salomon de tempel van Jahweh en het koningspaleis voltooid had, en op een voorspoedige wijze in de tempel van Jahweh en in zijn eigen paleis alles tot stand had gebracht, wat hij had ontworpen,"},{"book":"2 Kronieken","chapter":"7","verse":"12","text":"verscheen Jahweh in een nacht aan Salomon. En Hij sprak tot hem: Ik heb uw gebed verhoord, en Mij deze tempel als offerplaats uitverkoren."},{"book":"2 Kronieken","chapter":"7","verse":"13","text":"Wanneer Ik de hemel sluit, zodat er geen regen valt, of Ik gebied de sprinkhanen het land kaal te vreten, of Ik zend een pestziekte onder mijn volk:"},{"book":"2 Kronieken","chapter":"7","verse":"14","text":"en het volk, waarover mijn Naam is uitgeroepen, buigt zich neer en bidt, zoekt mijn aanschijn en bekeert zich van zijn boze wandel: dan zal Ik het in de hemel verhoren, hun zonden vergeven, en hun land doen opleven."},{"book":"2 Kronieken","chapter":"7","verse":"15","text":"Mijn ogen zullen geopend zijn en mijn oren zullen luisteren naar het gebed, dat op deze plaats wordt gestort."},{"book":"2 Kronieken","chapter":"7","verse":"16","text":"Thans heb Ik deze tempel uitverkoren en geheiligd. Mijn Naam zal daar voor eeuwig wonen, en mijn ogen en mijn hart zullen daar voor altijd verwijlen."},{"book":"2 Kronieken","chapter":"7","verse":"17","text":"En wanneer gij, juist als David, uw vader, voor mijn aanschijn blijft wandelen, volgens mijn geboden leeft, en mijn wetten en voorschriften onderhoudt:"},{"book":"2 Kronieken","chapter":"7","verse":"18","text":"dan zal Ik uw koningstroon voor altijd bevestigen, zoals Ik aan uw vader David beloofd heb, toen Ik hem zeide: “Nooit zal het u aan een afstammeling op de troon van Israël ontbreken!”"},{"book":"2 Kronieken","chapter":"7","verse":"19","text":"Maar wanneer gij u van Mij afkeert, de geboden en wetten, die Ik u gaf, niet meer onderhoudt, en andere goden gaat dienen en u voor hen neerwerpt,"},{"book":"2 Kronieken","chapter":"7","verse":"20","text":"dan zal Ik ze wegvagen uit het land, dat Ik hun heb gegeven, het huis, dat Ik voor mijn Naam heb geheiligd, verwerpen, en het maken tot een schimp en een schande voor alle volken."},{"book":"2 Kronieken","chapter":"7","verse":"21","text":"Dan zal deze tempel, die zo’n indruk maakte, elken voorbijganger doen huiveren. En wanneer men zal vragen: Waarom heeft Jahweh zó met dit land en deze tempel gedaan,"},{"book":"2 Kronieken","chapter":"7","verse":"22","text":"dan zal het antwoord zijn: Omdat zij Jahweh, den God van hun vaderen, die hen uit Egypte voerde, hebben verlaten, om zich aan andere goden te hechten, zich voor hen neer te werpen en hen te dienen; daarom heeft Hij al deze ellende over hen gebracht!"}]}