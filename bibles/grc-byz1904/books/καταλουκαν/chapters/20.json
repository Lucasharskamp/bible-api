{"data":[{"book":"ΚΑΤΑ ΛΟΥΚΑΝ","chapter":"20","verse":"1","text":"Καὶ ἐγένετο ἐν μιᾷ τῶν ἡμερῶν ἐκείνων διδάσκοντος αὐτοῦ τὸν λαὸν ἐν τῷ ἱερῷ καὶ εὐαγγελιζομένου ἐπέστησαν οἱ ἱερεῖς καὶ οἱ γραμματεῖς σὺν τοῖς πρεσβυτέροις"},{"book":"ΚΑΤΑ ΛΟΥΚΑΝ","chapter":"20","verse":"2","text":"καὶ εἶπον πρὸς αὐτὸν λέγοντες· εἰπὲ ἡμῖν ἐν ποίᾳ ἐξουσίᾳ ταῦτα ποιεῖς, ἢ τίς ἐστιν ὁ δούς σοι τὴν ἐξουσίαν ταύτην;"},{"book":"ΚΑΤΑ ΛΟΥΚΑΝ","chapter":"20","verse":"3","text":"ἀποκριθεὶς δὲ εἶπε πρὸς αὐτούς· ἐρωτήσω ὑμᾶς κἀγὼ ἕνα λόγον, καὶ εἴπατέ μοι·"},{"book":"ΚΑΤΑ ΛΟΥΚΑΝ","chapter":"20","verse":"4","text":"τὸ βάπτισμα Ἰωάννου ἐξ οὐρανοῦ ἦν ἢ ἐξ ἀνθρώπων;"},{"book":"ΚΑΤΑ ΛΟΥΚΑΝ","chapter":"20","verse":"5","text":"οἱ δὲ συνελογίσαντο πρὸς ἑαυτοὺς λέγοντες ὅτι ἐὰν εἴπωμεν, ἐξ οὐρανοῦ, ἐρεῖ, διατί οὖν οὐκ ἐπιστεύσατε αὐτῷ;"},{"book":"ΚΑΤΑ ΛΟΥΚΑΝ","chapter":"20","verse":"6","text":"ἐὰν δὲ εἴπωμεν, ἐξ ἀνθρώπων, πᾶς ὁ λαὸς καταλιθάσει ἡμᾶς· πεπεισμένος γάρ ἐστιν Ἰωάννην προφήτην εἶναι."},{"book":"ΚΑΤΑ ΛΟΥΚΑΝ","chapter":"20","verse":"7","text":"καὶ ἀπεκρίθησαν μὴ εἰδέναι πόθεν."},{"book":"ΚΑΤΑ ΛΟΥΚΑΝ","chapter":"20","verse":"8","text":"καὶ ὁ Ἰησοῦς εἶπεν αὐτοῖς· οὐδὲ ἐγὼ λέγω ὑμῖν ἐν ποίᾳ ἐξουσίᾳ ταῦτα ποιῶ."},{"book":"ΚΑΤΑ ΛΟΥΚΑΝ","chapter":"20","verse":"9","text":"Ἤρξατο δὲ πρὸς τὸν λαὸν λέγειν τὴν παραβολὴν ταύτην· ἄνθρωπός τις ἐφύτευσεν ἀμπελῶνα, καὶ ἐξέδοτο αὐτὸν γεωργοῖς καὶ ἀπεδήμησε χρόνους ἱκανούς."},{"book":"ΚΑΤΑ ΛΟΥΚΑΝ","chapter":"20","verse":"10","text":"καὶ ἐν τῷ καιρῷ ἀπέστειλε πρὸς τοὺς γεωργοὺς δοῦλον ἵνα ἀπὸ τοῦ καρποῦ τοῦ ἀμπελῶνος δώσουσιν αὐτῷ· οἱ δὲ γεωργοὶ δείραντες αὐτὸν ἐξαπέστειλαν κενόν."},{"book":"ΚΑΤΑ ΛΟΥΚΑΝ","chapter":"20","verse":"11","text":"καὶ προσέθετο αὐτοῖς πέμψαι ἕτερον δοῦλον. οἱ δὲ κἀκεῖνον δείραντες καὶ ἀτιμάσαντες ἐξαπέστειλαν κενόν."},{"book":"ΚΑΤΑ ΛΟΥΚΑΝ","chapter":"20","verse":"12","text":"καὶ προσέθετο πέμψαι τρίτον. οἱ δὲ καὶ τοῦτον τραυματίσαντες ἐξέβαλον."},{"book":"ΚΑΤΑ ΛΟΥΚΑΝ","chapter":"20","verse":"13","text":"εἶπε δὲ ὁ κύριος τοῦ ἀμπελῶνος· τί ποιήσω; πέμψω τὸν υἱόν μου τὸν ἀγαπητόν· ἴσως τοῦτον ἰδόντες ἐντραπήσονται."},{"book":"ΚΑΤΑ ΛΟΥΚΑΝ","chapter":"20","verse":"14","text":"ἰδόντες δὲ αὐτὸν οἱ γεωργοὶ διελογίζοντο πρὸς ἑαυτοὺς λέγοντες· οὗτός ἐστιν ὁ κληρονόμος· δεῦτε ἀποκτείνωμεν αὐτόν, ἵνα ἡμῶν γένηται ἡ κληρονομία."},{"book":"ΚΑΤΑ ΛΟΥΚΑΝ","chapter":"20","verse":"15","text":"καὶ ἐκβαλόντες αὐτὸν ἔξω τοῦ ἀμπελῶνος ἀπέκτειναν. τί οὖν ποιήσει αὐτοῖς ὁ κύριος τοῦ ἀμπελῶνος;"},{"book":"ΚΑΤΑ ΛΟΥΚΑΝ","chapter":"20","verse":"16","text":"ἐλεύσεται καὶ ἀπολέσει τοὺς γεωργοὺς τούτους, καὶ δώσει τὸν ἀμπελῶνα ἄλλοις. ἀκούσαντες δὲ εἶπον· μὴ γένοιτο."},{"book":"ΚΑΤΑ ΛΟΥΚΑΝ","chapter":"20","verse":"17","text":"ὁ δὲ ἐμβλέψας αὐτοῖς εἶπε· τί οὖν ἐστι τὸ γεγραμμένον τοῦτο, λίθον ὃν ἀπεδοκίμασαν οἱ οἰκοδομοῦντες, οὗτος ἐγενήθη εἰς κεφαλὴν γωνίας;"},{"book":"ΚΑΤΑ ΛΟΥΚΑΝ","chapter":"20","verse":"18","text":"πᾶς ὁ πεσὼν ἐπ᾽ ἐκεῖνον τὸν λίθον συνθλασθήσεται· ἐφ᾽ ὃν δ᾽ ἂν πέσῃ, λικμήσει αὐτόν."},{"book":"ΚΑΤΑ ΛΟΥΚΑΝ","chapter":"20","verse":"19","text":"Καὶ ἐζήτησαν οἱ ἀρχιερεῖς καὶ οἱ γραμματεῖς ἐπιβαλεῖν ἐπ᾽ αὐτὸν τὰς χεῖρας ἐν αὐτῇ τῇ ὥρᾳ, καὶ ἐφοβήθησαν τὸν λαόν· ἔγνωσαν γὰρ ὅτι πρὸς αὐτοὺς τὰς παραβολὰς ἔλεγε."},{"book":"ΚΑΤΑ ΛΟΥΚΑΝ","chapter":"20","verse":"20","text":"Καὶ παρατηρήσαντες ἀπέστειλαν ἐγκαθέτους, ὑποκρινομένους ἑαυτοὺς δικαίους εἶναι, ἵνα ἐπιλάβωνται αὐτοῦ λόγου εἰς τὸ παραδοῦναι αὐτὸν τῇ ἀρχῇ καὶ τῇ ἐξουσίᾳ τοῦ ἡγεμόνος."},{"book":"ΚΑΤΑ ΛΟΥΚΑΝ","chapter":"20","verse":"21","text":"καὶ ἐπηρώτησαν αὐτὸν λέγοντες· διδάσκαλε, οἴδαμεν ὅτι ὀρθῶς λέγεις καὶ διδάσκεις, καὶ οὐ λαμβάνεις πρόσωπον, ἀλλ᾽ ἐπ᾽ ἀληθείας τὴν ὁδὸν τοῦ Θεοῦ διδάσκεις·"},{"book":"ΚΑΤΑ ΛΟΥΚΑΝ","chapter":"20","verse":"22","text":"ἔξεστιν ἡμῖν Καίσαρι φόρον δοῦναι ἢ οὔ;"},{"book":"ΚΑΤΑ ΛΟΥΚΑΝ","chapter":"20","verse":"23","text":"κατανοήσας δὲ αὐτῶν τὴν πανουργίαν εἶπε πρὸς αὐτούς· τί με πειράζετε;"},{"book":"ΚΑΤΑ ΛΟΥΚΑΝ","chapter":"20","verse":"24","text":"δείξατέ μοι δηνάριον· τίνος ἔχει εἰκόνα καὶ ἐπιγραφήν; ἀποκριθέντες δὲ εἶπον· Καίσαρος."},{"book":"ΚΑΤΑ ΛΟΥΚΑΝ","chapter":"20","verse":"25","text":"ὁ δὲ εἶπεν αὐτοῖς· ἀπόδοτε τοίνυν τὰ Καίσαρος Καίσαρι καὶ τὰ τοῦ Θεοῦ τῷ Θεῷ."},{"book":"ΚΑΤΑ ΛΟΥΚΑΝ","chapter":"20","verse":"26","text":"καὶ οὐκ ἴσχυσαν ἐπιλαβέσθαι αὐτοῦ ῥήματος ἐναντίον τοῦ λαοῦ, καὶ θαυμάσαντες ἐπὶ τῇ ἀποκρίσει αὐτοῦ ἐσίγησαν."},{"book":"ΚΑΤΑ ΛΟΥΚΑΝ","chapter":"20","verse":"27","text":"Προσελθόντες δέ τινες τῶν Σαδδουκαίων, οἱ λέγοντες μὴ εἶναι ἀνάστασιν, ἐπηρώτησαν αὐτὸν"},{"book":"ΚΑΤΑ ΛΟΥΚΑΝ","chapter":"20","verse":"28","text":"λέγοντες· διδάσκαλε, Μωϋσῆς ἔγραψεν ἡμῖν, ἐάν τινος ἀδελφὸς ἀποθάνῃ ἔχων γυναῖκα, καὶ οὗτος ἄτεκνος ἀποθάνῃ, ἵνα λάβῃ ὁ ἀδελφὸς αὐτοῦ τὴν γυναῖκα καὶ ἐξαναστήσῃ σπέρμα τῷ ἀδελφῷ αὐτοῦ."},{"book":"ΚΑΤΑ ΛΟΥΚΑΝ","chapter":"20","verse":"29","text":"ἑπτὰ οὖν ἀδελφοὶ ἦσαν· καὶ ὁ πρῶτος λαβὼν γυναῖκα ἀπέθανεν ἄτεκνος·"},{"book":"ΚΑΤΑ ΛΟΥΚΑΝ","chapter":"20","verse":"30","text":"καὶ ἔλαβεν ὁ δεύτερος τὴν γυναῖκα, καὶ οὗτος ἀπέθανεν ἄτεκνος·"},{"book":"ΚΑΤΑ ΛΟΥΚΑΝ","chapter":"20","verse":"31","text":"καὶ ὁ τρίτος ἔλαβεν αὐτὴν ὡσαύτως· ὡσαύτως δὲ καὶ οἱ ἑπτά· οὐ κατέλιπον τέκνα, καὶ ἀπέθανον·"},{"book":"ΚΑΤΑ ΛΟΥΚΑΝ","chapter":"20","verse":"32","text":"ὕστερον δὲ πάντων καὶ ἡ γυνὴ ἀπέθανεν."},{"book":"ΚΑΤΑ ΛΟΥΚΑΝ","chapter":"20","verse":"33","text":"ἐν τῇ ἀναστάσει οὖν τίνος αὐτῶν γίνεται γυνή; οἱ γὰρ ἑπτὰ ἔσχον αὐτὴν γυναῖκα."},{"book":"ΚΑΤΑ ΛΟΥΚΑΝ","chapter":"20","verse":"34","text":"καὶ ἀποκριθεὶς εἶπεν αὐτοῖς ὁ Ἰησοῦς· οἱ υἱοὶ τοῦ αἰῶνος τούτου γαμοῦσι καὶ ἐκγαμίζονται·"},{"book":"ΚΑΤΑ ΛΟΥΚΑΝ","chapter":"20","verse":"35","text":"οἱ δὲ καταξιωθέντες τοῦ αἰῶνος ἐκείνου τυχεῖν καὶ τῆς ἀναστάσεως τῆς ἐκ νεκρῶν οὔτε γαμοῦσιν οὔτε γαμίζονται·"},{"book":"ΚΑΤΑ ΛΟΥΚΑΝ","chapter":"20","verse":"36","text":"οὔτε γὰρ ἀποθανεῖν ἔτι δύνανται· ἰσάγγελοι γάρ εἰσι καὶ υἱοί εἰσι τοῦ Θεοῦ, τῆς ἀναστάσεως υἱοὶ ὄντες."},{"book":"ΚΑΤΑ ΛΟΥΚΑΝ","chapter":"20","verse":"37","text":"ὅτι δὲ ἐγείρονται οἱ νεκροί, καὶ Μωϋσῆς ἐμήνυσεν ἐπὶ τῆς βάτου, ὡς λέγει Κύριον τὸν Θεὸν Ἀβραὰμ καὶ τὸν Θεὸν Ἰσαὰκ καὶ τὸν Θεὸν Ἰακώβ."},{"book":"ΚΑΤΑ ΛΟΥΚΑΝ","chapter":"20","verse":"38","text":"Θεὸς δὲ οὐκ ἔστι νεκρῶν, ἀλλὰ ζώντων· πάντες γὰρ αὐτῷ ζῶσιν."},{"book":"ΚΑΤΑ ΛΟΥΚΑΝ","chapter":"20","verse":"39","text":"ἀποκριθέντες δέ τινες τῶν γραμματέων εἶπον· διδάσκαλε, καλῶς εἶπας."},{"book":"ΚΑΤΑ ΛΟΥΚΑΝ","chapter":"20","verse":"40","text":"οὐκέτι δὲ ἐτόλμων ἐπερωτᾶν αὐτὸν οὐδέν."},{"book":"ΚΑΤΑ ΛΟΥΚΑΝ","chapter":"20","verse":"41","text":"Εἶπε δὲ πρὸς αὐτούς· πῶς λέγουσι τὸν Χριστὸν υἱὸν Δαυῒδ εἶναι;"},{"book":"ΚΑΤΑ ΛΟΥΚΑΝ","chapter":"20","verse":"42","text":"καὶ αὐτὸς Δαυῒδ λέγει ἐν βίβλῳ τῶν ψαλμῶν· εἶπεν ὁ Κύριος τῷ Κυρίῳ μου, κάθου ἐκ δεξιῶν μου"},{"book":"ΚΑΤΑ ΛΟΥΚΑΝ","chapter":"20","verse":"43","text":"ἕως ἂν θῶ τοὺς ἐχθρούς σου ὑποπόδιον τῶν ποδῶν σου."},{"book":"ΚΑΤΑ ΛΟΥΚΑΝ","chapter":"20","verse":"44","text":"Δαυῒδ οὖν αὐτὸν Κύριον καλεῖ· καὶ πῶς υἱὸς αὐτοῦ ἐστιν;"},{"book":"ΚΑΤΑ ΛΟΥΚΑΝ","chapter":"20","verse":"45","text":"Ἀκούοντος δὲ παντὸς τοῦ λαοῦ εἶπε τοῖς μαθηταῖς αὐτοῦ·"},{"book":"ΚΑΤΑ ΛΟΥΚΑΝ","chapter":"20","verse":"46","text":"προσέχετε ἀπὸ τῶν γραμματέων τῶν θελόντων περιπατεῖν ἐν στολαῖς καὶ φιλούντων ἀσπασμοὺς ἐν ταῖς ἀγοραῖς καὶ πρωτοκαθεδρίας ἐν ταῖς συναγωγαῖς καὶ πρωτοκλισίας ἐν τοῖς δείπνοις,"},{"book":"ΚΑΤΑ ΛΟΥΚΑΝ","chapter":"20","verse":"47","text":"οἳ κατεσθίουσι τὰς οἰκίας τῶν χηρῶν καὶ προφάσει μακρὰ προσεύχονται· οὗτοι λήψονται περισσότερον κρῖμα."}]}