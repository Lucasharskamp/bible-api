{"data":[{"book":"Tiuteronomi Kasege","chapter":"5","verse":"1","text":"Mosese'a mika Israeli vahera kehutru huno amanage huno zamasami'ne, Israeli vahe'mota ama kasegene trakenema tamasamisuana rempi huta antahini nehuta avariri so'e hiho."},{"book":"Tiuteronomi Kasege","chapter":"5","verse":"2","text":"Ra Anumzana tagri Anumzamo'a Sainai agonafi tagri'enena huhagerafi huvempa kea hu'ne."},{"book":"Tiuteronomi Kasege","chapter":"5","verse":"3","text":"Ana huhagerafi huvempa kema Ra Anumzamo'ma hu'neana tafahe'inena osu'neanki, tagra menima mani'nona vahe'motane hu'ne."},{"book":"Tiuteronomi Kasege","chapter":"5","verse":"4","text":"Ana agonare Ra Anumzamo'a teve anefapinti Agra'a kea tamasmi'ne."},{"book":"Tiuteronomi Kasege","chapter":"5","verse":"5","text":"Hianagi tamagra ana tevenefakura koro nehuta, agonarega mareori'naze. E'ina' hazage'na ana zupa nagra Ra Anumzamofone tamagri'ene amu'nompi mani'nena Ra Anumzamo'ma hia nenekea eri'na tamasami'noe. Hagi Agra amanage hu'ne,"},{"book":"Tiuteronomi Kasege","chapter":"5","verse":"6","text":"Nagra Ra Anumzana tamagri Anumzane, Isipi mopafima kina huta mani'neta kazokazo eri'zama e'nerizage'na tamavare atiramina e'noa Anumzane."},{"book":"Tiuteronomi Kasege","chapter":"5","verse":"7","text":"Mago'a anumzantamintera monora huonteta Nagrike monora hunanteho."},{"book":"Tiuteronomi Kasege","chapter":"5","verse":"8","text":"Hagi tamagra monafima me'nenia zamofo amema'o, mopafi me'nenia zamofo amema'o, timofo agu'afima me'nenia zamofo amema'o mago'zamofo amema'arera kaza osu havi anumzana tro huonteho."},{"book":"Tiuteronomi Kasege","chapter":"5","verse":"9","text":"Hagi ana kaza osu havi anumzantamintera monora huntege, tamarena rentegera huozmanteho. Na'ankure Nagra Ra Anumzana tamagri Anumzamo'na kanivere Anumzankina, afahe'mo'ma hu'nenia kumitera mofavre'areti'ma vuno agigomofonte'ma vaniana kna zamigahue."},{"book":"Tiuteronomi Kasege","chapter":"5","verse":"10","text":"Hianagi iza'zo Nagri'ma zamavesi nenante'za kasegeni'ama nevariri'za vahera, navesi nezamantesuge'za kasezamantesage'za forehu anante anante hu'za 1,0000ni'a vanaza vahete enena navesi nezamante'na, knare huzmantegahue."},{"book":"Tiuteronomi Kasege","chapter":"5","verse":"11","text":"Nagra Ra Anumzana tamagri Anumaza mani'noanki Nagi'a amne zampina oheho. Na'ankure amnezampima nagima ahesimofona agegena otregosue."},{"book":"Tiuteronomi Kasege","chapter":"5","verse":"12","text":"Mani fruhu kna Sabatia, Ra Anumzana tamagri Anumzamo'ma tamasami'nea kante anteta kegava hinkeno ruotge huno meno."},{"book":"Tiuteronomi Kasege","chapter":"5","verse":"13","text":"Tamagra 6si'a zagegnafi miko eri'zantmia erigahaze."},{"book":"Tiuteronomi Kasege","chapter":"5","verse":"14","text":"Hianagi 7ni zagegna Ra Anumzana tamagri Anumzamofo manigsa hu knagita, ana zagegnarera eri'zana e'origosaze. Kagrane, neka'ane, mofaka'ane, ve eri'za vaheka'ane, a' eri'za vaheka'ane, bulimakao afuka'ane, donki afuka'ane, ruga'a afuzagaka'ane, rurega vahe'ma tamagrane enemaniza vahe'enena eri'zana e'oriho. Hagi kazokazo eri'za vahetamia zamatrenke'za ana knarera eri'zana e'ori tamagrama hanazaza hu'za manigasa hiho."},{"book":"Tiuteronomi Kasege","chapter":"5","verse":"15","text":"Hagi Isipima kazokazo eri'zama e'nerita mani'nazageno Ra Anumzana tamagri Anumzamo'a hanavenentake azanuti'ma tamavreno'ma atiramino e'nea zankura tamagera okaniho. E'ina hu'negu Ra Anumzana tamagri Anumzamo'a mani fruhu kna Sabatia kegava hiho hu'ne."},{"book":"Tiuteronomi Kasege","chapter":"5","verse":"16","text":"Hagi Ra Anumzana tamagri Anumzamo'ma hihoma hu'nea kante anteta tamarera tamafana kesaga huta antahinezamita, ke'zamia antahizamiho. E'ina'ma hanuta Ra Anumzana tamagri Anumzamo'ma tamisia moparera knare huta za'zate manita vugahaze."},{"book":"Tiuteronomi Kasege","chapter":"5","verse":"17","text":"Tamagra vahera ahe ofriho."},{"book":"Tiuteronomi Kasege","chapter":"5","verse":"18","text":"Tamagra rumofo a'ene venenenena savri avu'vazana osiho."},{"book":"Tiuteronomi Kasege","chapter":"5","verse":"19","text":"Tamagra musufa oseho."},{"book":"Tiuteronomi Kasege","chapter":"5","verse":"20","text":"Hagi mago vahe'mo'ma keagare'ma oti'nenigeta tamagra havigea hutma huamara huonteho."},{"book":"Tiuteronomi Kasege","chapter":"5","verse":"21","text":"Tamagra ru vahe'mofo aro, noma'o, mopa'o, ve eri'za vahe'o, a' eri'za vahe'o, bulimakao afu'o, donki afu'o, maka nanazama'agura keramanunua osiho."},{"book":"Tiuteronomi Kasege","chapter":"5","verse":"22","text":"Hagi agonamofo agafima atru huta mani'nonkeno, Ra Anumzamo'a hanintiri hampomofo agu'a teve nefapi mani'neno ranke huno ama ana kasegea neramasamino, mago kea anantera hunonteno, tare kuta haverera kreteno nami'ne."},{"book":"Tiuteronomi Kasege","chapter":"5","verse":"23","text":"Hagi ana agonamofona hanintiri hampomo regaginte'negeno hagana hagana huno teve nerefinti ana kema hia kea nentahizageno kva vahe'tmimo'za nagrite erava'o hu'za,"},{"book":"Tiuteronomi Kasege","chapter":"5","verse":"24","text":"amanage hu'naze, Antahio, Ra Anumzana tagri Anumzamo'a agra'a hankave'ane avasase'anena taveri nehuno hagana hagana huno nerea tevefinti keaga huramigeta antahi'none. Hagi menina Anumzamo'a vahe'mota keaga huramianagi tagra ofri'none."},{"book":"Tiuteronomi Kasege","chapter":"5","verse":"25","text":"Hianagi nagafare tagra frigahune? Hagi Ra Anumzana tagri Anumzamo'ma mago ane keagama huramisigeta tagra frigahune. Na'ankure e'i ana teve nefa'mo'a tagrira tefanane hugahie."},{"book":"Tiuteronomi Kasege","chapter":"5","verse":"26","text":"Hagi ina vahe'mo kasefa huno mani'nea Anumzamo'ma tevenefa'pinti'ma ageru'marigeta antahiteta ofrita mani'nonaza huno Anumzamofo agerura antahiteno mani'ne?"},{"book":"Tiuteronomi Kasege","chapter":"5","verse":"27","text":"Mosesega kagrake vugeno Ra Anumzana tagri Anumzamo'a nanekea kasaminkenka eme tasamio. Tagra kema haniankea antahita avaririgahune."},{"book":"Tiuteronomi Kasege","chapter":"5","verse":"28","text":"Hagi tamagrama haza nanekea Ra Anumzamo'a antahiteno amanage huno nasami'ne. Mosesega vea'mo'zama kagri'ma kasamiza nanekea zamagra tamage hazage'na Nagra hago antahi'noe."},{"book":"Tiuteronomi Kasege","chapter":"5","verse":"29","text":"Hagi Nagri'ma nave'nesiana, e'ina hu'za Nagrira koro hunenante'za maka kasegeni'a avaririhogu hu'noe. E'inama hanu'za zamagrane zamagripinti'ma fore hu'za vanaza vahe'mo'za maka zama hanafina knare hu'za mani vava hu'za vugahaze."},{"book":"Tiuteronomi Kasege","chapter":"5","verse":"30","text":"Hagi menina ome zamasmige'za seli nozimirega vu'za e'za hiho."},{"book":"Tiuteronomi Kasege","chapter":"5","verse":"31","text":"Hianagi kagra amare otinege'na kasegeni'ane tra keni'anena kasami'neno. Hagi ama ana kasegene tra kenena rempi huzamige'za antahite'za mopama zami'nua mopama omerisantima hare'za umaninu'za ana tra keni'ane kasegenianena avaririgahaze."},{"book":"Tiuteronomi Kasege","chapter":"5","verse":"32","text":"E'i ana hu'negu Israel vahe'mota Ra Anumzana tamagri Anumzamofo kasegene trakenena kegava huneta ufrege efregera osuta avariri so'e hiho."},{"book":"Tiuteronomi Kasege","chapter":"5","verse":"33","text":"Hagi Ra Anumzana tamagri Anumzamo'ma hihoma huno huramantea kema avaririsuta, tamamisigeta omeri santimahareta manisaza mopafina knare huta zazate manigahaze."}]}