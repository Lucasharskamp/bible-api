{"data":[{"book":"Matei","chapter":"10","verse":"1","text":"Yesu tsakawakema hamwe iwanang'ina wake kumi na weli, kaweng'a uwetso wa ukulapfa pfinyamkela na kuhonetsa utamu na maghayo ghose."},{"book":"Matei","chapter":"10","verse":"2","text":"Aghano igho ghamataghwa ghe iwatumighwa kumi na weli, wa mwanduso; Simoni iyakemighwe Petiri na ndughu yake Andereya, Jakobu na ndughu yake Yohane, iwana wa Sebedayo."},{"book":"Matei","chapter":"10","verse":"3","text":"Filipi na Batalomeyo, Tomasi na Matei iyakalile imsola kodi; na Jakobu imwana wa Alifayo, na Tadei,"},{"book":"Matei","chapter":"10","verse":"4","text":"Simoni Mkananayo na Yuda Isikarioti iyamsaliti Yesu."},{"book":"Matei","chapter":"10","verse":"5","text":"Yesu tsakawatuma Iwatumighwa awo, kawalaghitsa, “Mleke kughenda kwe iwanu ing'awammanyile Imulungu bae, au mne isi tse Wasamariya."},{"book":"Matei","chapter":"10","verse":"6","text":"Ila mghende kwe iwanu we isi ya Isiraeli yawaghile ka iwang'olo."},{"book":"Matei","chapter":"10","verse":"7","text":"Hamghenda, muwapetele mbuli ino, ‘Undewa we Imulungu wa habehi.’"},{"book":"Matei","chapter":"10","verse":"8","text":"Muwahonetse iwatamu, muwatsilihule iwafile, muwahonetse wakoma, mlapfe pfinyamkela. Mwemwe mbokela hela, apfo lapfeni hela."},{"book":"Matei","chapter":"10","verse":"9","text":"Mleke kusola nzahabu, pfetsa, shaba mne pfibindo pfenu."},{"book":"Matei","chapter":"10","verse":"10","text":"Mleke kusola mkoba we ghumwanza, wala ghamaghwanda meli, wala imikwabatsa, wala ing'weku. Kwaapfila mtenda isang'ano kobamighwa yeng'ighwe maliho ghake."},{"book":"Matei","chapter":"10","verse":"11","text":"“Hamkwingila mne isi au kaye yoyose, mbame imunu yanoghile, mkale mng'anda amwo mbaka hamkuka."},{"book":"Matei","chapter":"10","verse":"12","text":"Hamkwingila mng'anda, mlonge, ‘Mkale tseghamba.’"},{"book":"Matei","chapter":"10","verse":"13","text":"Wenye kaye wang'ambokelani, nawo watsokala tseghamba, lekeni ka ng'awombokelani bae, mwemwe mtsokala tseghamba."},{"book":"Matei","chapter":"10","verse":"14","text":"Imunu wowose ang'alema kuwabokela, au kutegheletsa mbuli tsenu, hamkuka mkung'use litimbwisi ilili mmaghulu mwenu."},{"book":"Matei","chapter":"10","verse":"15","text":"Nowalongela ghendo mne litsuwa lya kuhigha, itsakuwa ng'apfu kwa Sodoma na Gomola, kubita kwe isi ayo."},{"book":"Matei","chapter":"10","verse":"16","text":"“Nowatuma ka iwang'olo iwali mghati mwe wambwa wa kumuhulo. Apfo mwobamighwa mkengele ka nzoka na muhole ka njiwa."},{"book":"Matei","chapter":"10","verse":"17","text":"Mwalangitse ne iwanu, kwaapfila wasowaghala mne mabalatsa, kuya watsowafapula mne tsing'anda tse ukulombela."},{"book":"Matei","chapter":"10","verse":"18","text":"Mtsoghalighwa hambele he iwakulu ne iwandewa kwaajili ya nene, mpete Imbuli Inoghile kuna wawo na kwe iwanu ing'awammanyile Imulungu."},{"book":"Matei","chapter":"10","verse":"19","text":"Hamtsoghalighwa mne libalatsa, mleke kwalangula mtsolonga choni, kwaapfila mtsakwing'ighwa gha ukulonga mne chipindi chicho,"},{"book":"Matei","chapter":"10","verse":"20","text":"kwaapfila si mwemwe bae yamlonga, ila Ghumuhe wa Aba wenu katsolonga kubitila mwemwe."},{"book":"Matei","chapter":"10","verse":"21","text":"“Ndughu katsomsaliti ndughu yake yakomighwe, na aba katsomsaliti imwanaghe, nawo iwana watsowasaliti aba tsawo na kuwakoma."},{"book":"Matei","chapter":"10","verse":"22","text":"Iwanu wose watsowahila kwaajili ya taghwa lyangu, lekeni ayula iyodudumila mbaka utsighilo katsokombolighwa."},{"book":"Matei","chapter":"10","verse":"23","text":"Hamdununzighwa mne isi imwe, mtsumile isi ingi, nowalongelani ghendo ng'amtsomalitsa bae isang'ano yenu mne isi tsose tsa Isiraeli ng'ana Imwana we Imunu yatse."},{"book":"Matei","chapter":"10","verse":"24","text":"“Mwanang'ina ng'ombita bae imlangulitsi wake, wala imtumwa ng'ombita bae imtwatsa wake."},{"book":"Matei","chapter":"10","verse":"25","text":"Yotosha imwanang'ina kwighala ne imlangulitsi wake, na mtumwa kwighala ne imtwatsa wake. Ka imbala we ing'anda kokemighwa Belisebuli, angu iwanu iwali mng'anda mwake ng'awatsokemighwa mataghwa ghehile ng'ani?"},{"book":"Matei","chapter":"10","verse":"26","text":"“Apfo mleke kupfuka iwanu. Chochose ichighubikighwe, chitsoghubulighwa na chochose ichipfisighwe chitsakoneka."},{"book":"Matei","chapter":"10","verse":"27","text":"Achila choniwalongelani mchisi, mwemwe mchilonge mne ghumwanga. Achila chamuhulika chinyelenyele, mwemwe mchikemelele kwa kwima mchiswili."},{"book":"Matei","chapter":"10","verse":"28","text":"Mleke kuwapfuka awala iwokoma lukuli ila ng'awodaha bae kuukoma muhe, ila mumpfuke ayula iyodaha kuhinya lukuli na muhe mne ghumoto wa jehanamu."},{"book":"Matei","chapter":"10","verse":"29","text":"Apfi iwasolwe weli ng'awoghulighwa kwa sendi imwe bae? Lekeni kuduhu yumwe iyolaghala hasi ka Aba wenu ng'abamile bae."},{"book":"Matei","chapter":"10","verse":"30","text":"Hata tsimvili itsili mwitwi mwenu tsipetighwa."},{"book":"Matei","chapter":"10","verse":"31","text":"Apfo mleke kupfuka, mwemwe mnogha kubita iwasolwe awo!"},{"book":"Matei","chapter":"10","verse":"32","text":"“Imunu wowose iyonitoghola nene hambele he iwanu, nene pfipfila nitsomtoghola hambele ha Aba wangu yali kulanga."},{"book":"Matei","chapter":"10","verse":"33","text":"Lekeni imunu wowose iyonibela nene hambele he iwanu, na nene nitsombela hambele ha Aba wangu yali kulanga."},{"book":"Matei","chapter":"10","verse":"34","text":"“Mleke kupfikitsa ka nene nitsa kuwatenda iwanu wakale tseghamba muisi. Mbe! Sitsile bae kuwatenda iwanu wakale tseghamba, ila nighala lipanga."},{"book":"Matei","chapter":"10","verse":"35","text":"Kwaapfila nitsa kuwatenda mwisonge, imunu na aba wake, imwana na mai wake, mwalipfala na mwalipfala wake."},{"book":"Matei","chapter":"10","verse":"36","text":"Na iwehile we imunu watsokuwa iwanu wa mkaye mwake."},{"book":"Matei","chapter":"10","verse":"37","text":"“Imunu wowose iyomnoghela aba na mai wake kubita nene, ayo ng'oninoghela bae. Na imunu iyowanoghela iwanaghe kubita nene, ayo ng'oninoghela bae."},{"book":"Matei","chapter":"10","verse":"38","text":"Na imunu wowose yang'osola ghumsalaba ghwake na kuniwinza, ayo ng'oninoghela bae."},{"book":"Matei","chapter":"10","verse":"39","text":"Imunu wowose iyobama ughima wake katsowaghisa, na wowose iyowaghisa ughima wake kwaajili ya nene, katsowona."},{"book":"Matei","chapter":"10","verse":"40","text":"“Ayula iyowabokelani mwemwe, konibokela nene, na ayula yonibokela nene, kombokela ayula iyanitumile."},{"book":"Matei","chapter":"10","verse":"41","text":"Imunu wowose iyombokela nabii kwaapfila yeye nabii, ayo katsobokela ghweko lya nabii, na imunu wowose iyombokela imunu iyanoghile kwaapfila yeye kanogha, katsobokela ghweko lya imunu iyanoghile."},{"book":"Matei","chapter":"10","verse":"42","text":"Nowalongelani ghendo, imunu wowose iyomwing'a chikombe che ghamatsi ighopfegha imunu yumwe we iwadodo wano kwaapfila yeye ka yumwe we iwanang'ina wangu, katsopata ghweko lyake.”"}]}