{"data":[{"book":"Revhitiko","chapter":"4","verse":"1","text":"Jehovha akati kuna Mozisi,"},{"book":"Revhitiko","chapter":"4","verse":"2","text":"“Uti kuvana veIsraeri, ‘Kana munhu upi zvake akatadza nokusaziva akaita zvisingabvumirwi pamurayiro upi zvawo waJehovha,"},{"book":"Revhitiko","chapter":"4","verse":"3","text":"kana muprista akazodzwa, akatadza akauyisa mhosva pamusoro pavanhu, anofanira kuuya kuna Jehovha nehando diki isina kuremara sechibayiro chechivi, nokuda kwechivi chaakaita."},{"book":"Revhitiko","chapter":"4","verse":"4","text":"Anofanira kupa hando diki pamusuo weTende Rokusangana pamberi paJehovha. Anofanira kuisa ruoko rwake pamusoro payo agoibaya pamberi paJehovha."},{"book":"Revhitiko","chapter":"4","verse":"5","text":"Ipapo muprista akazodzwa achatora rimwe reropa rehando iyi agoritakura agopinda naro muTende Rokusangana."},{"book":"Revhitiko","chapter":"4","verse":"6","text":"Anofanira kunyika munwe muropa agosasa rimwe racho kanomwe pamberi paJehovha; pamberi pechidzitiro chenzvimbo tsvene."},{"book":"Revhitiko","chapter":"4","verse":"7","text":"Muprista achatora rimwe ropa agoisa panyanga dzearitari yezvinonhuhwira zviri pamberi paJehovha muTende Rokusangana. Rimwe ropa rose acharidira mujinga mearitari yezvibayiro zvinopiswa pamusuo weTende Rokusangana."},{"book":"Revhitiko","chapter":"4","verse":"8","text":"Achabvisa mafuta anofukidza zvose zvomukati kana akabatana nazvo,"},{"book":"Revhitiko","chapter":"4","verse":"9","text":"itsvo mbiri namafuta ari padziri pedyo nechiuno nezvakafukidza chiropa, achazvibvisa pamwe chete neitsvo,"},{"book":"Revhitiko","chapter":"4","verse":"10","text":"sokubviswa kunoitwa mafuta pahando inopiwa sechibayiro chokuwadzana. Ipapo muprista achazvipisa paaritari yezvipiriso zvinopiswa."},{"book":"Revhitiko","chapter":"4","verse":"11","text":"Asi dehwe rehando, nyama yose pamwe chete nomusoro namakumbo, ura zvomukati namazvizvi,"},{"book":"Revhitiko","chapter":"4","verse":"12","text":"zvinoreva kuti zvose zvehando, anofanira kuzvibudisa kunze kwemisasa panzvimbo yakacheneswa, panorasirwa madota agozvipisa pamoto wehuni padurunhuru."},{"book":"Revhitiko","chapter":"4","verse":"13","text":"“ ‘Kana ungano yose yaIsraeri ikatadza nokusaziva ikaita zvisingatenderwi pamirayiro ipi zvayo yaJehovha, kunyange ungano isingazivi kuti chii chakaitika, vose vane mhosva."},{"book":"Revhitiko","chapter":"4","verse":"14","text":"Kana vakaziva chivi chavakaita, ungano ichapa hando diki sechipiriso chechivi vagouya nayo kuTende Rokusangana."},{"book":"Revhitiko","chapter":"4","verse":"15","text":"Vakuru veungano vanofanira kuisa maoko avo pamusoro wehando pamberi paJehovha uye hando ichabayiwa pamberi paJehovha."},{"book":"Revhitiko","chapter":"4","verse":"16","text":"Ipapo muprista akazodzwa achatora rimwe ropa rehando agopinda naro muTende Rokusangana."},{"book":"Revhitiko","chapter":"4","verse":"17","text":"Achanyika munwe wake muropa agorisasa pamberi paJehovha kanomwe, pamberi pechidzitiro."},{"book":"Revhitiko","chapter":"4","verse":"18","text":"Anofanira kuisa rimwe ropa panyanga dzearitari iri pamberi paJehovha muTende Rokusangana. Rimwe ropa rose acharidururira mujinga mearitari yechibayiro chinopiswa pamusuo weTende Rokusangana."},{"book":"Revhitiko","chapter":"4","verse":"19","text":"Achabvisa mafuta ose pairi agoapisa paaritari"},{"book":"Revhitiko","chapter":"4","verse":"20","text":"agoita nehando iyi zvaakaita nehando yechipiriso chezvivi. Nenzira iyi muprista anofanira kuvayananisira, uye vacharegererwa."},{"book":"Revhitiko","chapter":"4","verse":"21","text":"Ipapo achaenda nehando kunze kwomusasa agoipisa sokupisa kwaakaita hando yokutanga. Ichi ndicho chipiriso chezvivi cheungano yavanhu."},{"book":"Revhitiko","chapter":"4","verse":"22","text":"“ ‘Kana mutungamiri akatadza nokusaziva, akaita zvinorambidzwa pamirayiro ipi zvayo yaJehovha Mwari wake, ane mhosva."},{"book":"Revhitiko","chapter":"4","verse":"23","text":"Kana akaziviswa chivi chaakaita, anofanira kuuya nechipiriso chake chenhongo yembudzi isina kuremara."},{"book":"Revhitiko","chapter":"4","verse":"24","text":"Anofanira kuisa ruoko rwake pamusoro wembudzi agoibayira panzvimbo panobayirwa chipiriso chinopiswa pamberi paJehovha. Ichi chipiriso chezvivi."},{"book":"Revhitiko","chapter":"4","verse":"25","text":"Ipapo muprista achatora rimwe ropa rechibayiro chezvivi nomunwe wake agoriisa panyanga dzearitari yechibayiro chinopiswa agodurura rimwe rose mujinga mearitari."},{"book":"Revhitiko","chapter":"4","verse":"26","text":"Achapisa mafuta ose paaritari sokupisa kwaakaita mafuta echibayiro chokuwadzana. Nenzira iyi muprista achayananisira munhu pazvivi zvake uye acharegererwa."},{"book":"Revhitiko","chapter":"4","verse":"27","text":"“ ‘Kana nhengo yeungano yavanhu ikatadza nokusaziva uye ikaita zvisingabvumirwi mumurayiro upi noupi waJehovha, ine mhosva."},{"book":"Revhitiko","chapter":"4","verse":"28","text":"Kana akaziviswa chivi chaakaita, anofanira kuuya nechibayiro chake chechivi chaakaita mbudzi hadzi isina kuremara."},{"book":"Revhitiko","chapter":"4","verse":"29","text":"Anofanira kuisa ruoko rwake pamusoro wechibayiro chechivi agochiuraya panzvimbo yechipiriso chinopiswa."},{"book":"Revhitiko","chapter":"4","verse":"30","text":"Ipapo muprista achatora rimwe ropa nomunwe wake agoriisa panyanga dzearitari yechibayiro chinopiswa agodira rimwe ropa rose mujinga mearitari."},{"book":"Revhitiko","chapter":"4","verse":"31","text":"Achabvisa mafuta ose sokubviswa kunoitwa mafuta pachibayiro chokuwadzana uye muprista achazvipisa paaritari sezvinonhuhwira zvinofadza kuna Jehovha. Nenzira iyi muprista achamuyananisira uye acharegererwa."},{"book":"Revhitiko","chapter":"4","verse":"32","text":"“ ‘Kana akauya negwayana rechipiriso chake chezvivi, anofanira kuuya nesheshe isina kuremara."},{"book":"Revhitiko","chapter":"4","verse":"33","text":"Anofanira kuisa ruoko rwake pamusoro waro agoribaya sechibayiro chezvivi panzvimbo inobayirwa chipiriso chinopiswa."},{"book":"Revhitiko","chapter":"4","verse":"34","text":"Ipapo muprista achatora rimwe ropa racho nomunwe wake agoriisa panyanga dzearitari yechibayiro chinopiswa agodurura rimwe ropa rose mujinga mearitari."},{"book":"Revhitiko","chapter":"4","verse":"35","text":"Achabvisa mafuta ose sokubviswa kunoitwa mafuta pagwayana rechibayiro chokuwadzana, uye muprista achazvipisa paaritari pamusoro pezvipiriso zvinoitwa kuna Mwari nomoto. Nenzira iyi muprista achamuyananisira pachivi chaakaita, uye acharegererwa."}]}