{"data":[{"book":"MATAYO","chapter":"28","verse":"1","text":"Vidimalile Zua da Mhumulo, imitondo iyagwe, zua vidikalile disimbuka, Maliamu wa ikiwambo cha Magidala na Maliamu iyagwe wachola kudilola dipanga."},{"book":"MATAYO","chapter":"28","verse":"2","text":"Bahaja kulawilila na mgudemo mkulu wa isi, kwavija msenga wa Mndewa wa kuulanga kahumuluka kulawa kuulanga, kadibimbilisa idibwe kumgwazo, abaho, kadikalila."},{"book":"MATAYO","chapter":"28","verse":"3","text":"Lukuli lwake lunang'hazika kamba lumwemwe, na vivalo vake vikala vizelu ng'hani."},{"book":"MATAYO","chapter":"28","verse":"4","text":"Waja iwaasikali wadumba na kugudema ng'hani, walinga kamba wanhu wadanganhike."},{"book":"MATAYO","chapter":"28","verse":"5","text":"Msenga wa Mndewa wa kuulanga kawalongela waja iwatwanzi, “Sambimdumbe, kwavija novitanga kamba momzahila Yesu, yawambigwe mumsalaba."},{"book":"MATAYO","chapter":"28","verse":"6","text":"Kahaduhu hano, kazuka, kamba viyalongile. Izoni mulole hanhu hayakalile yatambalale."},{"book":"MATAYO","chapter":"28","verse":"7","text":"Tendeni mbwisa mchole mkawalongele wanahina zake kamba kazuka, kowalongola kuchola Galilaya ako kondammone. Uno uwo usenga wangu kumwenu.”"},{"book":"MATAYO","chapter":"28","verse":"8","text":"Hima walawa hana dipanga, kuno wogudema na kudeng'ha ng'hani, abaho, wakimbila, wachola kuwalongela wanahina zake."},{"book":"MATAYO","chapter":"28","verse":"9","text":"Bahaja Yesu kawating'hanila, kalonga, “Nowalamsa!” Wamcholela, wamgoga magulu gake na kumtambikila."},{"book":"MATAYO","chapter":"28","verse":"10","text":"Yesu kawalongela, “Sambimdumbe, gendeni mkawalongele wanahina zangu wachole Galilaya, ako wonyona.”"},{"book":"MATAYO","chapter":"28","verse":"11","text":"Waja iwatwanzi viwakalile mnzila, asikali wayagwe wakalile wodimiliza idipanga wachola mdiwambo kuwalongela wakulu wa wakulu wa nhambiko mbuli zose zilawilile."},{"book":"MATAYO","chapter":"28","verse":"12","text":"Wakulu wa wakulu wa nhambiko waiting'hana hamoja na wavyele wa wanhu, na viweshile kuitogolela, wawagwelela hela bwando iwaasikali,"},{"book":"MATAYO","chapter":"28","verse":"13","text":"wawalongela, “Longeni, ‘Vitukalile tuwasile, wanahina zake weza ikilo na kulwiba lukuli lwake.’"},{"book":"MATAYO","chapter":"28","verse":"14","text":"Kamba mbuli ino iham'vikila mndewa wa Yudea kulawa Loma, tolonga nayo mkuwagombeleza giladi sambimgazigwe.”"},{"book":"MATAYO","chapter":"28","verse":"15","text":"Avo iwaasikali wasola zihela na kutenda kamba viwalongeligwe. Na mbuli zino zibwililika mwa Wayahudi mbaka lelo.28:15 Mbaka lelo nhegulo yake mbaka kipigiti Matayo viyandike kitabu kino."},{"book":"MATAYO","chapter":"28","verse":"16","text":"Wanahina longo dimwe na imwe, wachola Galilaya hana ikigongo chayawalongele Yesu wachole."},{"book":"MATAYO","chapter":"28","verse":"17","text":"Viwamuwene, wamtambikila, ila wanahina wayagwe wadungwadungwa mmoyo."},{"book":"MATAYO","chapter":"28","verse":"18","text":"Yesu kawakwenhukila kawalongela, “Nigweleligwa udaho wose kuulanga na muisi."},{"book":"MATAYO","chapter":"28","verse":"19","text":"Avo gendeni mkawatende wanhu wa isi zose wawe wanahina, na kuwabatiza mtwaga da Tata, na Mwana, na Loho wa Mulungu,"},{"book":"MATAYO","chapter":"28","verse":"20","text":"na kuwafundiza kugagoga gaja gose ganiwalongele mweye. Na nie na hamoja na mweye mazua gose, mbaka hakimambukizo cha iisi.”"}]}