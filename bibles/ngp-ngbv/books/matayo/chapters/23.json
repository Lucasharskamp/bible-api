{"data":[{"book":"Matayo","chapter":"23","verse":"1","text":"Niho Yesu alongaga na want'hu na wanamp'hina,"},{"book":"Matayo","chapter":"23","verse":"2","text":"Awagamba, “Wahinyi we Zimiko hamwenga na Mafalisayo wana udahi wa kuhiniza mahinizo ya Musa."},{"book":"Matayo","chapter":"23","verse":"3","text":"Ivo elo vaunga muyatoze no kuyadamanya yose yadya wakuwagambilani, mna mse kutimila mwa yadya wakudamanya, Kwaviya hawakudamanya enga viya wakubilikiza."},{"book":"Matayo","chapter":"23","verse":"4","text":"Woho wakaka madondolo makulu niyo wayahasikiza mwa maega ya want'hu, mna woho wenye hawakuunga hata kuikwafa ne nividole vawe kuwambiza."},{"book":"Matayo","chapter":"23","verse":"5","text":"Yose wakuyadamanya waungisa watogolwe ni want'hu, wagalamula mapingu yawe no kugenyeza mnengesuke zawe zint'hali."},{"book":"Matayo","chapter":"23","verse":"6","text":"Waungisa kwikala mwo fumbi wa kulongole, mwe midugano yo ludyo, na mwe zinyumba za kulombezela Mnungu."},{"book":"Matayo","chapter":"23","verse":"7","text":"Mwaungisisa kulamswa mwa magwilo no kwitangwa Mhinizi."},{"book":"Matayo","chapter":"23","verse":"8","text":"Mna nyuwe msekwitangwa ‘Mhinizi,’ Kwaviya Mhinizi ywenyu ni yumwenga nanywe mwi wandugu."},{"book":"Matayo","chapter":"23","verse":"9","text":"Naho msekumwitanga yoyose aha he isi ‘Tate’ Kwaviya Tati yenyu ni yumwenga ekulanga."},{"book":"Matayo","chapter":"23","verse":"10","text":"Naho msekwitangwa vilongozi, Kwaviya akuwalongoelani nyuwe ni yumwenga akwitangwa Kilisito Mkombozi."},{"book":"Matayo","chapter":"23","verse":"11","text":"Umkulu umwenyu aungwa ande mndima ywenyu."},{"book":"Matayo","chapter":"23","verse":"12","text":"Kwaviya yeyose akukekweza, nakulumulwe, yudya nae akuke kulumula, naakwezigwe ni Mnungu."},{"book":"Matayo","chapter":"23","verse":"13","text":"“Hangi nyuwe wenye wahinizi we miko na Mafalisayo! Watondwe nyuwe! Mkuwavugaila want'hu Useuta wa kwe mbingu, mna nyuwe enye hamkwingila, hamkuwenk'ha sila wakuunga kwingila."},{"book":"Matayo","chapter":"23","verse":"14","text":"“Hangi nyuwe wenye wahinizi we zi miko na Mafalisayo! Mkudya nyumba za wadya wabanikilwe ni walume zawe, naho kwa utondwe, mwaketenda kulonga mabuli mengi na mengi mo kumvika Mnungu! Kwaivo nomsulumizwe masulumizo makulu."},{"book":"Matayo","chapter":"23","verse":"15","text":"“Hangi nyuwe wenye nyuwe wahinizi we Miko na Mafalisayo! Nyuwe watondwe! Mkuzunguluka mwe isi na mwe ibahali no kumtenda mnt'hu yumwenga kunda enga ivo nyuwe mkuhuwila, naho mkajika mwamtenda kunda mwana wa mo moto houkuzima wa ulo na ulo kuwajink'ha nyuwe wenye ivo mwili!"},{"book":"Matayo","chapter":"23","verse":"16","text":"“Hangi nyuwe wenye vilongozi mant'hunt'hu! Mwahiniziza kugamba, ‘Uneva mnt'hu anakwelisila mwe Nyumba ya Mnungu, hicho kint'hu, mna mnt'hu anakwelisila kwe izahabu ye inyumba ya Mnungu, naande kakegwila mwenye.’"},{"book":"Matayo","chapter":"23","verse":"17","text":"Mant'hunt'hu wahezi nyuwe! Ni ihi ink'hulu, izahabu hegu Inyumba ya Mnungu ikugela kilingo kinde kikukizwe?"},{"book":"Matayo","chapter":"23","verse":"18","text":"Iviya iviya, mwagamba, ‘Uneva mnt'hu akwelisila hekilingo cha kulavila nt'hambiko hi kint'hu, mna akwelisila kint'hu kilavigwe mnanga mwe kilingo cho kulavila nt'hambiko naande kakegwila mwenye.’"},{"book":"Matayo","chapter":"23","verse":"19","text":"Nyuwe want'hu mant'hunt'hu! Ni ihi ink'hulu, ni malavo hegu kilingo cha kumvikila Mnungu kikukukiza malavo?"},{"book":"Matayo","chapter":"23","verse":"20","text":"Ivo elo akwelisila hekilingo hakumvikila Mnungu cha Mnungu, akelisa mwe icho na malavo yose yemwe hant'hu henuke hakumvikila Mnungu."},{"book":"Matayo","chapter":"23","verse":"21","text":"Naho akwelisila Nyumba ya Mnungu, akelisa kwe iyo hamwenga na Mnungu wenye akwikala uumo."},{"book":"Matayo","chapter":"23","verse":"22","text":"Naho akukelisila kulanga, akelisa ukalo wa Mnungu no umwenye akwikala uumo."},{"book":"Matayo","chapter":"23","verse":"23","text":"“Hangi nyuwe wenye wahinizi we Miko na Mafalisayo! Watondwe! Mwalava zaka ze zimboga za mani na bizali, ne jila, mna mleka kutimila zimbuli zink'hulu zisiigilwe, zo utondowazi na mbazi no uhuwilwa. Zimbuli izi zink'hulu mwaungwa mzi damanye, haheina kuyajala ayo matuhu."},{"book":"Matayo","chapter":"23","verse":"24","text":"Vilongozi mant'hunt'hu! Mwatuja mbu mna mwamela mp'hunda!"},{"book":"Matayo","chapter":"23","verse":"25","text":"“Hangi nyuwe wenye wahinizi we Miko na Mafalisayo! Nyuwe watondwe! Mwasunt'ha viyamp'ha ne vihungu kwa kuse, mna kundani kumema yadya myalavile kwo kuwahoka want'hu no ugila."},{"book":"Matayo","chapter":"23","verse":"26","text":"Nyuwe Mafalisayo mant'hunt'hu! Indeni kusunt'ha kundani ye viyamp'ha ne vihungu, niho kuse nako kunde kusunt'hika!"},{"book":"Matayo","chapter":"23","verse":"27","text":"“Hangi nyuwe wenye wahinizi we zimiko na Mafalisayo! Mkeiga vikuta vikakigwe, ukavikaula kwa kuse kunda viwakigwa, mna kwa kundani vimema want'hu wabanike, mavuha na nt'hagant'ha zose."},{"book":"Matayo","chapter":"23","verse":"28","text":"Enga ivo kwa kuse mwa kaulwa kunda want'hu wedi, mna kwa kundani mmema utondwe no wavu."},{"book":"Matayo","chapter":"23","verse":"29","text":"“Hangi nyuwe wenye wahinizi vilongozi we miko na mafalisayo watondwe! Mwazenga vikuta va walotezi wa Mnungu no kutuluma vikuta va wawagile Mnungu."},{"book":"Matayo","chapter":"23","verse":"30","text":"Naho mwagamba vandile chandaga uuko, aho watati zetu, hegu hamwandile hamwenga mwo kuwakoma walotezi wa Mnungu."},{"book":"Matayo","chapter":"23","verse":"31","text":"Ivo elo mwalonga uwona nyuwe wenye kugamba ni nyuwe mwelekwe kwa wadya wose wawakomaga walotezi wa Mnungu!"},{"book":"Matayo","chapter":"23","verse":"32","text":"Gendeeleni elo, vileke mkomeleze kiya wakongaga watati zenyu!"},{"book":"Matayo","chapter":"23","verse":"33","text":"Mazoka nyuwe naho cheleko cha mazoka! Msekugamba nomkehonye no usengelo wo kugeligwa ko moto houkuzima wa ulo na ulo."},{"book":"Matayo","chapter":"23","verse":"34","text":"Haluse nawegailani naho walotezi wa Mnungu, want'hu wano umanyi wa Mnungu, na wahiniza Miko. Naho wawenga nomuwakome, wamwenga nao nomuwagele mwe viwambilo, wamwenga nomuwabunt'he mwe nyumba zenyu zo kuvikila, wamwenga nomuwaguluse kulawa mzi umwenga kuita mzi mtuhu."},{"book":"Matayo","chapter":"23","verse":"35","text":"Naho niyo isakame ya wose wawagilwe ni Mnungu idya itike, neinde umwenyu, kukongela ya Habili mpaka ya Zakalia mwana Balaki, Zakalia mwamkomaga hagati ye Nyumba ya Mnungu na hekilingo hokumvikila Mnungu malavo."},{"book":"Matayo","chapter":"23","verse":"36","text":"Nawagambilani kindedi, maliho yo ukomi uno wose nayande mwa want'hu wa mazuwa aya."},{"book":"Matayo","chapter":"23","verse":"37","text":"“Ho! Yelusalemu, Yelusalemu! Weye ukuwakoma walotezi wa Mnungu na kuwatoa maiwe wadya watumigwe kwako ni Mnungu! Kengahi niungile kuwaduganya hamwenga awanao, enga viya nguku ikuwaduganya wakinda wakwe mwa amawawa yakwe mna haviungile!"},{"book":"Matayo","chapter":"23","verse":"38","text":"Kaula elo nyumba yako neilekigwe hame."},{"book":"Matayo","chapter":"23","verse":"39","text":"Nakugambilani, kukongela ivi haluse na kugendeela, hounione miye naho mpaka hadya nomgambe, ‘Kavikilwa yehe akwiza kwe dizina dya Zumbe.’ ”"}]}