{"data":[{"book":"2 ImiLando","chapter":"33","verse":"1","text":"UManase waba yinkosi eleminyaka elitshumi lambili ubudala njalo wabusa eJerusalema okweminyaka engamatshumi amahlanu lanhlanu."},{"book":"2 ImiLando","chapter":"33","verse":"2","text":"Wenza ububi emehlweni kaThixo, elandela imikhuba eyenyanyekayo yezizwe uThixo ayezixotshile phambi kuka-Israyeli."},{"book":"2 ImiLando","chapter":"33","verse":"3","text":"Wavuselela izindawo zokukhonzela ezazibhidlizwe nguyise uHezekhiya; waphinda wakhela oBhali ama-alithare kanye lezinsika zika-Ashera. Wakhothamela zonke izinkanyezi zezulu wazikhonza."},{"book":"2 ImiLando","chapter":"33","verse":"4","text":"Wakha ama-alithare ethempelini likaThixo, lona uThixo ayekhulume ngalo wathi: “IBizo lami lizahlala eJerusalema kuze kube nininini.”"},{"book":"2 ImiLando","chapter":"33","verse":"5","text":"Emagumeni womabili ethempeli likaThixo wakhela izinkanyezi zezulu ama-alithare."},{"book":"2 ImiLando","chapter":"33","verse":"6","text":"Wanikela amadodana akhe emlilweni eSigodini saseBheni-Hinomu, wenza imilingo, ukuvumisa, lokuthakatha njalo wayahlahlula lakwabalamadlozi. Wenza okubi kakhulu phambi kukaThixo, wamthukuthelisa."},{"book":"2 ImiLando","chapter":"33","verse":"7","text":"Wathatha isithombe ayesibazile wasibeka ethempelini likaNkulunkulu, lelo uNkulunkulu ayethe kuDavida lasendodaneni yakhe uSolomoni, “Kulelithempeli kanye laseJerusalema, engilikhethileyo ezizwaneni zako-Israyeli, ngizafaka iBizo lami kuze kube nininini."},{"book":"2 ImiLando","chapter":"33","verse":"8","text":"Angiyikuyekela inyawo zabako-Israyeli zisuke kulelilizwe engalabela okhokho babo, nxa bezananzelela benze konke engabalaya ngakho okwemithetho, izimiso leziqondiso ezaphiwa uMosi.”"},{"book":"2 ImiLando","chapter":"33","verse":"9","text":"Kodwa uManase wakhokhelela abakoJuda labaseJerusalema ekulahlekeni, benza ububi okwedlula izizwe uThixo azibhubhisa mandulo kokufika kwabako-Israyeli."},{"book":"2 ImiLando","chapter":"33","verse":"10","text":"UThixo wakhuluma kuManase labantu bakhe, kodwa kabalalelanga."},{"book":"2 ImiLando","chapter":"33","verse":"11","text":"Ngakho uThixo wabehlisela abalawuli bamabutho enkosi yase-Asiriya, abathumba uManase, bamfaka umkhala emakhaleni, bambopha ngamaketane ethusi bamusa eBhabhiloni."},{"book":"2 ImiLando","chapter":"33","verse":"12","text":"Ekuhlulukelweni kwakhe wacela umusa kaThixo uNkulunkulu waboyise."},{"book":"2 ImiLando","chapter":"33","verse":"13","text":"Ngakho uthe esekhuleka kuThixo, wezwa ukuncenga kwakhe walalela isicelo sakhe; wambuyisela eJerusalema ebukhosini bakhe. Ngalokho uManase wakwazi ukuthi uThixo unguNkulunkulu."},{"book":"2 ImiLando","chapter":"33","verse":"14","text":"Ngemva kwalokho wakha kutsha umduli wangaphandle owoMuzi kaDavida, entshonalanga kwentombo yesigodini seGihoni, kusiya emangenelweni eSango leNhlanzi kubhoda uqaqa lwe-Ofeli; njalo wawakha waba mude kulakuqala. Wafaka abalawuli bamabutho kuwo wonke amadolobho alezinqaba koJuda."},{"book":"2 ImiLando","chapter":"33","verse":"15","text":"Wasusa bonke onkulunkulu bezizweni wasusa lesithombe ethempelini likaThixo, lawo wonke ama-alithare ayewakhele eqaqeni lwethempeli kanye laseJerusalema; konke lokhu wakulahlela ngaphandle kwedolobho."},{"book":"2 ImiLando","chapter":"33","verse":"16","text":"Wavuselela i-alithari likaThixo wenza iminikelo yobudlelwano leminikelo yokubonga phezu kwalo njalo watshela uJuda ukumkhonza uThixo, uNkulunkulu ka-Israyeli."},{"book":"2 ImiLando","chapter":"33","verse":"17","text":"Kodwa abantu baqhubeka benikela imihlatshelo ezindaweni zokukhonzela, kodwa benikela kuphela kuThixo uNkulunkulu wabo."},{"book":"2 ImiLando","chapter":"33","verse":"18","text":"Ezinye izehlakalo ngombuso kaManase, kanye lomkhuleko wakhe kuNkulunkulu wakhe lamazwi akhulunywa ngababoni kuye ngebizo likaThixo, uNkulunkulu ka-Israyeli, kulotshiwe embalini yamakhosi ako-Israyeli."},{"book":"2 ImiLando","chapter":"33","verse":"19","text":"Umkhuleko wakhe lokuthi uNkulunkulu wakwamukela njani ukuncenga kwakhe, lokona kwakhe konke, kanye lokungathembeki, lalezozindawo zokukhonzela ayezakhile lezinsika zika-Ashera lezithombe engakazehlisi ngokuzithoba, kulotshiwe konke emibhalweni yababoni."},{"book":"2 ImiLando","chapter":"33","verse":"20","text":"UManase waphumula labokhokho bakhe wangcwatshwa esigodlweni sakhe. U-Amoni indodana yakhe yathatha isikhundla sakhe."},{"book":"2 ImiLando","chapter":"33","verse":"21","text":"U-Amoni wayeleminyaka engamatshumi amabili lambili ubudala esiba yinkosi, njalo wabusa eJerusalema okweminyaka emibili."},{"book":"2 ImiLando","chapter":"33","verse":"22","text":"Wenza ububi phambi kukaThixo, njengalokhu okwakwenziwe nguyise uManase. U-Amoni wakhonza njalo wanikela imihlatshelo kuzozonke izithombe ezazenziwe nguManase."},{"book":"2 ImiLando","chapter":"33","verse":"23","text":"Kodwa kenzanga njengoyise uManase, ngoba yena kazehlisanga phansi kukaThixo; u-Amoni wenza amacala ngokuphindiweyo."},{"book":"2 ImiLando","chapter":"33","verse":"24","text":"Izikhulu zika-Amoni zathama icebo zambulalela esigodlweni sakhe."},{"book":"2 ImiLando","chapter":"33","verse":"25","text":"Kodwa abantu belizwe babulala bonke labo ababethame amacebo ngenkosi u-Amoni, babeka uJosiya indodana yakhe wathatha ubukhosi."}]}