{"data":[{"book":"Skutky","chapter":"14","verse":"1","text":"Také v Ikoniu kázali Pavel s Barnabášem nejprve v synagoze, a to tak mocně, že uvěřilo mnoho židů i pohanů."},{"book":"Skutky","chapter":"14","verse":"2","text":"I tam se ovšem vyskytli židé, kterým se to nelíbilo, popouzeli místní obyvatele a šířili nenávist proti křesťanům."},{"book":"Skutky","chapter":"14","verse":"3","text":"Pavel s Barnabášem tam přesto zůstali dost dlouho a neohroženě zvěstovali Krista. Pán se přiznával k jejich hlásání evangelia, dával jim moc konat znamení a divy."},{"book":"Skutky","chapter":"14","verse":"4","text":"Obyvatelé Ikonia se rozdělili na dva tábory – jedni byli s pravověrnými židy a druzí s křesťany."},{"book":"Skutky","chapter":"14","verse":"5-6","text":"Apoštolové se dozvěděli, že jejich odpůrci – pohané i židé v čele s představenstvem synagogy – je chtějí napadnout a ukamenovat. Proto utekli a zdržovali se v nedalekých městech Lystře, Derbe a v jejich okolí."},{"book":"Skutky","chapter":"14","verse":"7","text":"Nedali se však zastrašit a hlásali tam dále Kristovo evangelium."},{"book":"Skutky","chapter":"14","verse":"8","text":"V Lystře žil muž s ochrnutýma nohama. Měl vrozenou vadu, takže nikdy v životě nechodil."},{"book":"Skutky","chapter":"14","verse":"9","text":"Ten byl také mezi Pavlovými posluchači. Pavel se na něj pozorně zahleděl a poznal u něho víru v Boží pomoc."},{"book":"Skutky","chapter":"14","verse":"10","text":"Zavolal na něj: „Narovnej se a postav se na nohy!“ Chromý vyskočil a chodil."},{"book":"Skutky","chapter":"14","verse":"11","text":"Lidé, kteří byli u toho, začali provolávat: „Navštívili nás bohové v lidské podobě!“"},{"book":"Skutky","chapter":"14","verse":"12","text":"O Barnabášovi tvrdili, že je Zeus, a o Pavlovi, že je Hermes – posel bohů, protože většinou mluvil."},{"book":"Skutky","chapter":"14","verse":"13","text":"Došlo to tak daleko, že kněz místního Diova chrámu už přiváděl na shromaždiště ověnčené býky a chystali se je apoštolům obětovat. Ti nejprve netušili, co se děje, protože lidé mezi sebou mluvili lykaonsky."},{"book":"Skutky","chapter":"14","verse":"14","text":"Když to však pochopili, roztrhli svá vrchní roucha na znamení nesouhlasu, rychle sestoupili z vyvýšeného místa, odkud mluvili k lidem,"},{"book":"Skutky","chapter":"14","verse":"15","text":"a horlivě je přesvědčovali: „Přátelé, co to děláte? My jsme přece lidé jako vy! Vyzýváme vás, abyste zanechali též marné modloslužby a obrátili se k jedinému živému Bohu, stvořiteli nebe, země, moře a všech tvorů."},{"book":"Skutky","chapter":"14","verse":"16","text":"Dosud vás nechával jít po vašich vlastních cestách, ale nyní chce, abyste opustili své bludy."},{"book":"Skutky","chapter":"14","verse":"17","text":"Vždyť vás má rád a všechno dobré máte od něho: déšť, úrodu, jídla dosyta a každou radost.“"},{"book":"Skutky","chapter":"14","verse":"18","text":"Jen stěží jim apoštolové rozmluvili, aby jim neobětovali jako bohům."},{"book":"Skutky","chapter":"14","verse":"19","text":"Potom se však objevili židé z Antiochie a Ikonia, přetáhli zmatený zástup na svou stranu a poštvali ho proti apoštolům. A tak místo pocty Pavla kamenovali a jeho bezvládné tělo vyvlekli za hradby, protože se domnívali, že je mrtev."},{"book":"Skutky","chapter":"14","verse":"20","text":"Křesťané se k němu sběhli, a když se Pavel probral, vrátil se do města. Příštího dne však raději odešel s Barnabášem do Derbe,"},{"book":"Skutky","chapter":"14","verse":"21","text":"kde opět kázali radostnou zvěst o Kristu a získali mu tam mnoho následovníků."},{"book":"Skutky","chapter":"14","verse":"22","text":"Všude dodávali křesťanům odvahu a povzbuzovali je: „Jen vytrvejte ve víře! Čeká nás mnoho utrpení, ale cíl – Boží království – za to stojí.“"},{"book":"Skutky","chapter":"14","verse":"23","text":"V každém sboru po modlitbách a půstu ustanovili správce a odevzdali všechny do ochrany Pána, v něhož uvěřili."},{"book":"Skutky","chapter":"14","verse":"24","text":"Pisidií tentokrát jen prošli,"},{"book":"Skutky","chapter":"14","verse":"25","text":"ale v Pamfylii kázali ve městě Perge. Z přístavu Attalia"},{"book":"Skutky","chapter":"14","verse":"26","text":"se pak plavili zpět do Antiochie v Sýrii, kde jim před časem vyprosili Boží milost k práci, kterou právě dokončili."},{"book":"Skutky","chapter":"14","verse":"27","text":"Po návratu apoštolů se shromáždil celý sbor a oni vyprávěli, co Bůh konal jejich prostřednictvím a jak otevírá pohanům přístup k víře."},{"book":"Skutky","chapter":"14","verse":"28","text":"Pavel a Barnabáš pak zůstali s křesťany v Antiochii delší dobu."}]}