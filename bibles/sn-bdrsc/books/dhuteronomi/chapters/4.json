{"data":[{"book":"Dhuteronomi","chapter":"4","verse":"1","text":"Teererai zvino, imi vaIsraeri, mitemo nemirayiro yandava kukudzidzisai. Muitevere kuti murarame uye mugopinda mugotora nyika iyo munopiwa naJehovha, Mwari wamadzibaba enyu."},{"book":"Dhuteronomi","chapter":"4","verse":"2","text":"Musawedzera kana kutapudza kubva pane zvandinokurayirai, asi chengetai mirayiro yaJehovha Mwari wenyu yandinokupai."},{"book":"Dhuteronomi","chapter":"4","verse":"3","text":"Makaona nameso enyu zvakaitwa naJehovha paBhaari Peori, Jehovha Mwari wenyu akaparadza mumwe nomumwe pakati penyu aitevera Bhaari Peori."},{"book":"Dhuteronomi","chapter":"4","verse":"4","text":"Asi imi mose makanamatira pana Jehovha Mwari wenyu muchiri vapenyu nhasi."},{"book":"Dhuteronomi","chapter":"4","verse":"5","text":"Tarirai, ndakudzidzisai mitemo nemirayiro sezvandakarayirwa naJehovha Mwari wangu, kuti muitevere munyika yamuri kupinda kuti muitore ive yenyu."},{"book":"Dhuteronomi","chapter":"4","verse":"6","text":"Muichengete zvakanaka, nokuti izvi zvicharatidza uchenjeri nokunzwisisa kwenyu kundudzi dzichanzwa pamusoro pemitemo iyi yose uye vachati, “Zvirokwazvo rudzi urwu rukuru, vanhu vakachenjera uye vanonzwisisa.”"},{"book":"Dhuteronomi","chapter":"4","verse":"7","text":"Ndorupi rumwe rudzi rukuru runa vamwari varwo vari pedyo navo saJehovha Mwari wedu ari pedyo nesu nguva ipi neipi zvayo yatinonyengetera kwaari?"},{"book":"Dhuteronomi","chapter":"4","verse":"8","text":"Uye ndorupiko rudzi rukuru rune mitemo nemirayiro yakarurama semirayiro iyi yandiri kuisa pamberi penyu nhasi?"},{"book":"Dhuteronomi","chapter":"4","verse":"9","text":"Asi zvichenjererei, mugonyatsozvichengetedza kuitira kuti murege kukanganwa zvinhu zvakaonekwa nameso enyu kana kuzvirega zvichibuda mumwoyo menyu mazuva ose oupenyu hwenyu. Muzvidzidzise nokuvana venyu."},{"book":"Dhuteronomi","chapter":"4","verse":"10","text":"Murangarire zuva ramakamira pamberi paJehovha Mwari wenyu paHorebhi, paakati kwandiri, “Unganidza vanhu pamberi pangu kuti vanzwe mashoko angu vagodzidza kunditya mazuva ose avachagara panyika uye kuti vagozoadzidzisa kuvana vavo.”"},{"book":"Dhuteronomi","chapter":"4","verse":"11","text":"Makaswedera mukamira pajinga pegomo, gomo paraipfuta nomoto waisvika kumatenga chaiko, pamwe chete nemakore matema nerima guru."},{"book":"Dhuteronomi","chapter":"4","verse":"12","text":"Ipapo Jehovha akataura kwamuri ari mukati memoto. Makanzwa inzwi chete asi hamuna kuona kuti ndiani; kwaingova nenzwi roga."},{"book":"Dhuteronomi","chapter":"4","verse":"13","text":"Akataura sungano yake kwamuri, Mirayiro Gumi, yaakakurayirai kuti muitevere uye ipapo akainyora pamahwendefa maviri amabwe."},{"book":"Dhuteronomi","chapter":"4","verse":"14","text":"Zvino Jehovha akanditungamirira panguva iyo kuti ndikudzidzisei mitemo nemirayiro yamunofanira kundotevera munyika iyo yamunoyambukira Jorodhani kuti ive yenyu."},{"book":"Dhuteronomi","chapter":"4","verse":"15","text":"Nokuti hamuna kuona zvaakanga akaita nezuva iro Jehovha akataura kwamuri paHorebhi ari mumoto. Naizvozvo zvichenjererei zvikuru,"},{"book":"Dhuteronomi","chapter":"4","verse":"16","text":"kuitira kuti murege kuzvisvibisa muchizvigadzirira chifananidzo, chifananidzo chechinhu chipi zvacho, chingava chakaitwa somurume kana somukadzi,"},{"book":"Dhuteronomi","chapter":"4","verse":"17","text":"kana semhuka ipi zvayo panyika kana seshiri ipi zvayo inobhururuka mudenga,"},{"book":"Dhuteronomi","chapter":"4","verse":"18","text":"kana sechisikwa chipi zvacho chinofamba pasi kana hove ipi zvayo iri pasi mumvura."},{"book":"Dhuteronomi","chapter":"4","verse":"19","text":"Uye kuti kana muchitarisa kudenga mukaona zuva, nomwedzi nenyeredzi, zvose zviri kudenga, musatsauswa kuti muzvipfugamire nokunamata zvinhu izvo Jehovha Mwari wenyu akagovera ndudzi dzose dziri pasi pedenga."},{"book":"Dhuteronomi","chapter":"4","verse":"20","text":"Asi kana muri imi, Jehovha akakutorai akakubudisai muchoto chamatare, akakubudisai muIjipiti, kuti muve vanhu venhaka yake, sezvamuri nhasi."},{"book":"Dhuteronomi","chapter":"4","verse":"21","text":"Jehovha akanditsamwira nokuda kwenyu, akapika kuti handingayambuki Jorodhani nokupinda munyika yakanaka iyo munopiwa naJehovha Mwari wenyu kuti ive nhaka yenyu."},{"book":"Dhuteronomi","chapter":"4","verse":"22","text":"Ini ndichafira munyika ino; handichayambuki Jorodhani; asi imi mava kuzoyambuka nokutora nyika yakanaka."},{"book":"Dhuteronomi","chapter":"4","verse":"23","text":"Muzvichenjerere kuti murege kukanganwa sungano yaJehovha Mwari wenyu yaakaita nemi; musazviitira chifananidzo chorudzi rwechinhu chipi zvakadziviswa naJehovha Mwari wenyu."},{"book":"Dhuteronomi","chapter":"4","verse":"24","text":"Nokuti Jehovha Mwari wenyu moto unoparadza, ndiMwari ane godo."},{"book":"Dhuteronomi","chapter":"4","verse":"25","text":"Mushure mokunge mava navana navazukuru uye magara nguva refu munyika, kana mukazvishatisa nokugadzira chifananidzo chorudzi rupi zvarwo, mukaita zvakaipa pamberi paJehovha Mwari wenyu muchimuita kuti atsamwe,"},{"book":"Dhuteronomi","chapter":"4","verse":"26","text":"ndinodana denga napasi sezvapupu pamusoro penyu nhasi, kuti muchakurumidza kuparara kubva panyika yamuri kuyambukira Jorodhani kuti ive yenyu. Hamungagarimo nguva refu asi muchaparadzwa zvirokwazvo."},{"book":"Dhuteronomi","chapter":"4","verse":"27","text":"Jehovha achakuparadzirai pakati pamarudzi, uye vashoma venyu chete ndivo vachapona pakati pendudzi uko kwamuchadzingirwa naJehovha."},{"book":"Dhuteronomi","chapter":"4","verse":"28","text":"Ikoko muchanamata vamwari vakaitwa navanhu, vamatanda navamabwe, vasingagoni kana kunzwa kana kudya kana kunhuhwidza."},{"book":"Dhuteronomi","chapter":"4","verse":"29","text":"Asi kana mava ikoko mukatsvaka Jehovha Mwari wenyu, muchamuwana kana mukamutsvaka nomwoyo wenyu wose nomweya wenyu wose."},{"book":"Dhuteronomi","chapter":"4","verse":"30","text":"Kana muchinge matambudzika uye zvinhu zvose izvi zvaitika kwamuri, ipapo pamazuva achatevera muchadzoka kuna Jehovha Mwari wenyu mugomuteerera."},{"book":"Dhuteronomi","chapter":"4","verse":"31","text":"Nokuti Jehovha Mwari wenyu ndiMwari ane ngoni, haangakusiyei kana kukuparadzai, kana kukanganwa sungano yamadzibaba enyu, yaakasimbisa kwavari nemhiko."},{"book":"Dhuteronomi","chapter":"4","verse":"32","text":"Bvunzai zvino pamusoro pamazuva akapfuura kare imi musati mavapo, kubva nezuva iro Mwari akasika munhu panyika; bvunzai kubva kuno rumwe rutivi rwedenga kusvikira kuno rumwe. Kune chinhu chakamboitika chakakura seichi here, kana chimwe chakafanana nacho chakambonzwika?"},{"book":"Dhuteronomi","chapter":"4","verse":"33","text":"Kune vamwe vanhu vakambonzwa inzwi raMwari achitaura ari mukati momoto here, sezvamakanzwa imi uye vakararama?"},{"book":"Dhuteronomi","chapter":"4","verse":"34","text":"Kune mumwe mwari here akaedza kundozvitsaurira rudzi pakati porumwe rudzi, nemiedzo, nezviratidzo, nezvishamiso, nehondo, noruoko rune simba, noruoko rwakatambanudzwa, kana namabasa makuru anotyisa, sezvinhu zvose zvakaitwa naJehovha Mwari wenyu pamberi penyu muIjipiti?"},{"book":"Dhuteronomi","chapter":"4","verse":"35","text":"Makaratidzwa zvinhu zvose izvi kuti muzive kuti Jehovha ndiMwari; kunze kwake hakuna mumwe."},{"book":"Dhuteronomi","chapter":"4","verse":"36","text":"Kubva kudenga akaita kuti munzwe inzwi rake kuti akudzidzisei. Panyika akakuratidzai moto wake mukuru, uye makanzwa mashoko ake kubva mukati momoto."},{"book":"Dhuteronomi","chapter":"4","verse":"37","text":"Nokuti akada madzibaba enyu uye akazvitsaurira zvizvarwa zvavo zvakavatevera shure kwavo, akakubudisai muIjipiti noKuvapo kwake nesimba rake guru,"},{"book":"Dhuteronomi","chapter":"4","verse":"38","text":"kuti adzinge pamberi penyu ndudzi dzinokupfuurai pakukura napasimba uye nokukuuyisai munyika yavo kuti aipe kwamuri senhaka sezvazviri nhasi."},{"book":"Dhuteronomi","chapter":"4","verse":"39","text":"Zvizivei nokuzvichengeta mumwoyo nhasi kuti Jehovha ndiMwari ari kudenga kumusoro uye napanyika pasi. Hakunazve mumwe."},{"book":"Dhuteronomi","chapter":"4","verse":"40","text":"Chengetai mitemo nemirayiro yake yandinokupai nhasi, kuitira kuti zvigokuitirai zvakanaka imi navana venyu vanokuteverai uye kuti mugogara mazuva mazhinji panyika yamunopiwa naJehovha Mwari wenyu nokusingaperi."},{"book":"Dhuteronomi","chapter":"4","verse":"41","text":"Zvino Mozisi akatsaura maguta matatu kumabvazuva mhiri kwaJorodhani,"},{"book":"Dhuteronomi","chapter":"4","verse":"42","text":"uko ani naani anenge auraya munhu aitizira kana achinge auraya muvakidzani wake asingaiti nobwoni uye asingazvifungiri. Aigona kutizira mune rimwe ramaguta aya kuti ararame."},{"book":"Dhuteronomi","chapter":"4","verse":"43","text":"Maguta aya aiti: Bhezeri mudunhu rakakwirira rokurenje raiva ravaRubheni; Ramoti paGireadhi, raiva ravaGadhi; neGorani paBhashani, raiva ravaManase."},{"book":"Dhuteronomi","chapter":"4","verse":"44","text":"Uyu ndiwo murayiro wakaiswa naMozisi pamberi pavaIsraeri:"},{"book":"Dhuteronomi","chapter":"4","verse":"45","text":"Izvi ndizvo zvakataurwa naMozisi, mitemo nemirayiro yaakavapa pavakabuda kubva muIjipiti"},{"book":"Dhuteronomi","chapter":"4","verse":"46","text":"uye vari kumabvazuva kwaJorodhani mumupata uri pedyo neBheti Peori, munyika yaSihoni mambo wavaAmori, aitonga muHeshibhoni uyo akakundwa navaIsraeri pavakabuda muIjipiti."},{"book":"Dhuteronomi","chapter":"4","verse":"47","text":"Vakatora nyika yake nenyika yaOgi mambo weBhashani, madzimambo maviri avaAmori aiva kumabvazuva kweJorodhani."},{"book":"Dhuteronomi","chapter":"4","verse":"48","text":"Nyika iyi yaibva paAroeri pamahombekombe oMupata weArinoni kusvika pagomo reSioni (ndiro Herimoni),"},{"book":"Dhuteronomi","chapter":"4","verse":"49","text":"uye kusanganisira Arabha yose kumabvazuva kwaJorodhani, kusvikira kuGungwa reArabha, mujinga memateru ePisiga."}]}