{"data":[{"book":"1 Samuel","chapter":"8","verse":"1","text":"Lo taro tavohe i Samuel u sesea, mo tau netune mwera gairue rom vuragi nora tangaloi vevegi tau Israel."},{"book":"1 Samuel","chapter":"8","verse":"2","text":"I netune mwera togagi i Joel me henai netune tuegi su hurie i Abisa. Ngere rom voragi tangaloi vevegi lolo Bereseba."},{"book":"1 Samuel","chapter":"8","verse":"3","text":"Siu renetune mwera rai dige tea lo nona turegi. Rau begi denie ram lai gineu lo turegi he vovohoi tea, me ram vevegi na tangaloi lo turegi he vovohoi tea."},{"book":"1 Samuel","chapter":"8","verse":"4","text":"Siu sesea doluegi tau Israel ram galo bubugi, me ram vomai lobei Samuel lo Rama,"},{"book":"1 Samuel","chapter":"8","verse":"5","text":"me ram veve lawea vena, “Nigo gu sesea, me netumu mwera rohe dige tea lo nom turegi. Go rivu na nomai ratahigi nge vin vevegi gamai mwereire sinobu doluegi lolo vanue dolue.”"},{"book":"1 Samuel","chapter":"8","verse":"6","text":"Lo taro hi ram veve vena, “Go rivu na nomai ratahigi vin vevegi gamai,” Samuel he havuhevu tea. Siu mo tataro lawe Huqe."},{"book":"1 Samuel","chapter":"8","verse":"7","text":"Me Huqe mo veve lawe Samuel vena, “Rorontagi na leora tangaloi doluegi ngerehi rain veve lawego. Hateve rau rahagi nigo, nge i neu hi ram rahagi eu hurive neu a nora ratahigi gorora."},{"book":"1 Samuel","chapter":"8","verse":"8","text":"Mwere doluegi na doridori ngehi rau vei mo tavuigi lo rani hi nau lei vohogi nire dena Ijib me mo dadari bagataha. Ram siregi eu me ram tabana lawe huqe saosao wagineu, siu ngere ram vai mwerehi vage lawego."},{"book":"1 Samuel","chapter":"8","verse":"9","text":"Me siserigi lehe go rorontagi na leora nge i nigo goin veve siagagi lawera. Me goin matamwasaragi lawera vena, havagineu hi nora ratahigi vin vei, tavohe vin leogorora, siu vin vei mwerehi mo lado hurive u vovohoi.”"},{"book":"1 Samuel","chapter":"8","verse":"10","text":"Me Samuel mo veve na leo noi Huqe doluegi lawe na tangaloi ngerehi ram hui na ratahigi denie."},{"book":"1 Samuel","chapter":"8","verse":"11","text":"Me mo veve vena, “Nge ngaha nge vin vuragi nomiu ratahigi, nge vin leogoro gimiu, vin vei mwerehi mo lado vena u vovohoi: renetumu mwera vin teure rain vuragi nona tangaloi jariot me tangaloi hosi. Me rain toa lo nagoi nona jariot8.11 A jariot a hosi mo revea a wiligi gairue. A tangaloi mo toa lune u siseri garagara. doluegi."},{"book":"1 Samuel","chapter":"8","verse":"12","text":"Nge vin rivure lalavasigi rain vuragi nona tomtomuegi nora teri vatusao, me tomtomuegi nora buri ngavulu gailime. Me vin taure lalavasigi rain geli momogagi nona tano, lalavasigi rain vile na gana hinaga matue. Taligu, lalavasigi rain vei na langoi vuro me lalangoi nona jariot."},{"book":"1 Samuel","chapter":"8","verse":"13","text":"Me nge vin lei vohogi renetumiu vavine rain vuragi tangaloi vurei bonagi mwere digugu me rain vuragi tangaloi sasalawai me tangaloi quiqui."},{"book":"1 Samuel","chapter":"8","verse":"14","text":"Ngeie vin lei vohogi na talumiu hi a gineu gagarea lolona, me dena talui bulemiu garo inuinu, siu dena talui oliv, go mo betera lawe na nona tangaloi tabana."},{"book":"1 Samuel","chapter":"8","verse":"15","text":"Ngeie vin lei gategale den hangavulu lo bulemiu toli, me mwasi garo inuinu, go betera lawe na nona tangaloi gaihango me lawe na nona tangaloi tabana."},{"book":"1 Samuel","chapter":"8","verse":"16","text":"Ngeie vin lei na nomiu tangaloi tabana mwera me a nomiu tangaloi tabana vavine, me a bulemiu bulugi gagarea mena bulemiu donki saosao, me ngeie vin tambara lo nona tabana."},{"book":"1 Samuel","chapter":"8","verse":"17","text":"Ngeie vin lei gategale den hangavulu lo bulemiu nani, mena sibsib me gimiu nein vuragi nona tangaloi tabana."},{"book":"1 Samuel","chapter":"8","verse":"18","text":"Lo rani hi gimiu nein ngara huri buluiana dein ratahigi ngehi neu teue, nge i Huqe vin he duvi gimiu tea lo rani hi.”"},{"book":"1 Samuel","chapter":"8","verse":"19","text":"Ngere sinobu ram rao ve rain rorongtagi na leoi Samuel, me ram veve vena, “Hatie! Nge gamai gam tarani na ratahigi goro gamai."},{"book":"1 Samuel","chapter":"8","verse":"20","text":"Siu gamai gain mwere na buri sinobu wagineu ve nomai ratahigi ngeie vin vevegi gamai me vin tomuegi gamai, me vin qalo nomai vuro.”"},{"book":"1 Samuel","chapter":"8","verse":"21","text":"Me Samuel mo rorongtagi na leo doluegi nora tangaloi, me mo valuhuri na leora lawe Huqe."},{"book":"1 Samuel","chapter":"8","verse":"22","text":"Siu Huqe mo veve lawe Samuel vena, “Rorontagi nire me goin teu na nora ratahigi.”"}]}