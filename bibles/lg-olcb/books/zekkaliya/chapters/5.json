{"data":[{"book":"Zekkaliya","chapter":"5","verse":"1","text":"Awo ne nnyimusa amaaso gange era laba ne ndaba, omuzingo gw’ekitabo ogutambulira mu bbanga."},{"book":"Zekkaliya","chapter":"5","verse":"2","text":"N’ambuuza nti, “Kiki ky’olaba?”"},{"book":"Zekkaliya","chapter":"5","verse":"3","text":"Awo n’alyoka aŋŋamba nti, “Ekyo ky’ekikolimo ekizze okubuna ensi yonna, kubanga buli muntu yenna abba aliggyibwawo era buli muntu yenna alayiririra obwereere aliggyibwawo, bamutwale ku luuyi olulala."},{"book":"Zekkaliya","chapter":"5","verse":"4","text":"Bw’ati bw’ayogera Mukama ow’Eggye, ‘Ndikifulumya, era ndikiyingiza mu nnyumba y’omubbi ne mu nnyumba y’oyo alayiririra obwereere erinnya lyange. Era kirisigala mu nnyumba ye wakati, era kirigizikiriza yonna, emiti gyayo n’amayinja gaayo.’ ”"},{"book":"Zekkaliya","chapter":"5","verse":"5","text":"Malayika eyali ayogera nange n’akomawo n’aŋŋamba nti, “Yimusa amaaso go olabe, waliwo ekintu ekirala ekizze.”"},{"book":"Zekkaliya","chapter":"5","verse":"6","text":"Ne mubuuza nti, “Kiki ekyo?”"},{"book":"Zekkaliya","chapter":"5","verse":"7","text":"Awo ekibikka kyakyo, ekyuma eky’essasi ne kibikkulwa era ne ndaba omukazi ng’akituddemu."},{"book":"Zekkaliya","chapter":"5","verse":"8","text":"Malayika n’aŋŋamba nti, “Buno bwe bwonoonyi.” N’amusindika n’amuzza munda mu kisero, n’aggalawo omumwa gwakyo n’ekisaanikira eky’ekyuma eky’essasi."},{"book":"Zekkaliya","chapter":"5","verse":"9","text":"Ne ndyoka nnyimusa amaaso gange, era laba, abakazi babiri nga bajja gye ndi, baali batambulira mu bbanga nga bakozesa empewo mu biwaawaatiro byabwe. Era ebiwaawaatiro byabwe nga biri ng’ebya kalooli, ne basitula ekisero mu bbanga wakati w’ensi n’eggulu."},{"book":"Zekkaliya","chapter":"5","verse":"10","text":"Ne mbuuza malayika eyali ayogera nange nti, “Abo ekisero bakitwala wa?”"},{"book":"Zekkaliya","chapter":"5","verse":"11","text":"N’anziramu nti, “Mu nsi ya Sinaali ey’e Babulooni, okuzimba ennyumba y’omukazi ali mu kisero, era ennyumba ye bw’eriggwa, aliteekebwa eyo mu kifo kye.”"}]}