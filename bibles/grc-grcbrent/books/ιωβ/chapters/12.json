{"data":[{"book":"ΙΩΒ","chapter":"12","verse":"1","text":"Ὑπολαβὼν δὲ Ἰὼβ, λέγει,"},{"book":"ΙΩΒ","chapter":"12","verse":"2","text":"Εἶτα ὑμεῖς ἐστε ἄνθρωποι, ἢ μεθʼ ὑμῶν τελευτήσει σοφία;"},{"book":"ΙΩΒ","chapter":"12","verse":"3","text":"Κᾀμοὶ μὲν καρδία καθʼ ὑμᾶς ἐστι."},{"book":"ΙΩΒ","chapter":"12","verse":"4","text":"Δίκαιος γὰρ ἀνὴρ καὶ ἄμεμπτος ἐγεννήθη εἰς χλεύασμα·"},{"book":"ΙΩΒ","chapter":"12","verse":"5","text":"Εἰς χρόνον γὰρ τακτὸν ἡτοίμαστο πεσεῖν ὑπὸ ἄλλων, οἴκους τε αὐτοῦ ἐκπορθεῖσθαι ὑπὸ ἀνόμων·"},{"book":"ΙΩΒ","chapter":"12","verse":"6","text":"οὐ μὴν δὲ ἀλλὰ μηδεὶς πεποιθέτω πονηρὸς ὢν ἀθῶος ἔσεσθαι, ὅσοι παροργίζουσι τὸν Κύριον, ὡς οὐχὶ καὶ ἔτασις αὐτῶν ἔσται."},{"book":"ΙΩΒ","chapter":"12","verse":"7","text":"Ἀλλὰ δὴ ἐρώτησον τετράποδα ἐάν σοι εἴπωσι, πετεινὰ δὲ οὐρανοῦ ἐάν σοι ἀπαγγείλωσιν."},{"book":"ΙΩΒ","chapter":"12","verse":"8","text":"Ἐκδιήγησαι γῇ, ἐάν σοι φράσῃ, καὶ ἐξηγήσονταί σοι οἱ ἰχθύες τῆς θαλάσσης."},{"book":"ΙΩΒ","chapter":"12","verse":"9","text":"Τίς οὖν οὐκ ἔγνω ἐν πᾶσι τούτοις, ὅτι χεὶρ Κυρίου ἐποίησε ταῦτα;"},{"book":"ΙΩΒ","chapter":"12","verse":"10","text":"Εἰ μὴ ἐν χειρὶ αὐτοῦ ψυχὴ πάντων ζώντων, καὶ πνεῦμα παντὸς ἀνθρώπου."},{"book":"ΙΩΒ","chapter":"12","verse":"11","text":"Οὖς μὲν γὰρ ῥήματα διακρίνει, λάρυγξ δὲ σῖτα γεύεται."},{"book":"ΙΩΒ","chapter":"12","verse":"12","text":"Ἐν πολλῷ χρόνῳ σοφία, ἐν δὲ πολλῷ βίῳ ἐπιστήμη."},{"book":"ΙΩΒ","chapter":"12","verse":"13","text":"Παρʼ αὐτῷ σοφία καὶ δύναμις, αὐτῷ βουλὴ καὶ σύνεσις."},{"book":"ΙΩΒ","chapter":"12","verse":"14","text":"Ἐὰν καταβάλῃ, τίς οἰκοδομήσει; ἐὰν κλείσῃ κατʼ ἀνθρώπων, τίς ἀνοίξει;"},{"book":"ΙΩΒ","chapter":"12","verse":"15","text":"Ἐὰν κωλύσῃ τὸ ὕδωρ, ξηρανεῖ τὴν γῆν· ἐὰν δὲ ἐπαφῇ, ἀπώλεσεν αὐτὴν καταστρέψας."},{"book":"ΙΩΒ","chapter":"12","verse":"16","text":"Παρʼ αὐτῷ κράτος καὶ ἰσχὺς, αὐτῷ ἐπιστήμη καὶ σύνεσις."},{"book":"ΙΩΒ","chapter":"12","verse":"17","text":"Διάγων βουλευτὰς αἰχμαλώτους, κριτὰς δὲ γῆς ἐξέστησε."},{"book":"ΙΩΒ","chapter":"12","verse":"18","text":"Καθιζάνων βασιλεῖς ἐπὶ θρόνους, καὶ περιεδησε ζώνῃ ὀσφύας αὐτῶν."},{"book":"ΙΩΒ","chapter":"12","verse":"19","text":"Ἐξαποστέλλων ἱερεῖς αἰχμαλώτους, δυνάστας δὲ γῆς κατέστρεψε."},{"book":"ΙΩΒ","chapter":"12","verse":"20","text":"Διαλλάσσων χείλη πιστῶν, σύνεσιν δὲ πρεσβυτέρων ἔγνω."},{"book":"ΙΩΒ","chapter":"12","verse":"21","text":"Ἐκχέων ἀτιμίαν ἐπʼ ἄρχοντας, ταπεινοὺς δὲ ἰάσατο."},{"book":"ΙΩΒ","chapter":"12","verse":"22","text":"Ἀνακαλύπτων βαθέα ἐκ σκότους, ἐξήγαγε δὲ εἰς φῶς σκιὰν θανάτου."},{"book":"ΙΩΒ","chapter":"12","verse":"23","text":"Πλανῶν ἔθνη καὶ ἀπολλύων αὐτὰ, καταστρωννύων ἔθνη καὶ καθοδηγῶν αὐτά."},{"book":"ΙΩΒ","chapter":"12","verse":"24","text":"Διαλλάσσων καρδίας ἀρχόντων γῆς· ἐπλάνησε δὲ αὐτοὺς ἐν ὁδῷ ᾗ οὐκ ᾔδεισαν."},{"book":"ΙΩΒ","chapter":"12","verse":"25","text":"Ψηλαφήσαισαν σκότος καὶ μὴ φῶς, πλανηθείησαν δὲ ὥσπερ ὁ μεθύων."}]}