{"data":[{"book":"Exodus","chapter":"39","verse":"1","text":"Digaula guu hai hagamadamada nia gahu gi nnadunga halatee, halatee luuli mo mmee, e ulu ai digau hai mee dabu ma gaa hai nadau hegau i lodo nia gowaa dabu. Digaula ne hai nia gahu Aaron gii hai be nnelekai Dimaadua ne hai gi Moses."},{"book":"Exodus","chapter":"39","verse":"2","text":"Digaula ne hai di gahu ‘ephod’ gi nia gahu humalia gi nnadunga halatee, halatee luuli mo mmee, gei nia duain gili siibi halatee ne hai gi nia goolo."},{"book":"Exodus","chapter":"39","verse":"3","text":"Digaula gu dugidugi di baalanga goolo gi palaha gi lahilahi ga duuduu gii hai be nia loahi deleedu e hagaulu gi lodo di gahu lenge duuli mo gi lodo nia duain gili siibi halatee, halatee luuli mo mmee."},{"book":"Exodus","chapter":"39","verse":"4","text":"Digaula guu hai nia daulagi di ‘ephod’ e lua, guu dui gi nia baahi e lua, e daulagi ai di ‘ephod’."},{"book":"Exodus","chapter":"39","verse":"5","text":"Di tuu guu llanga hagalligi gi humalia dela ne hai gi nia goloo la hua, gu duudagi gi di ‘ephod’, guu hai di bida mee e dahi, gii hai be nnelekai Dimaadua ne hai gi Moses."},{"book":"Exodus","chapter":"39","verse":"6","text":"Digaula gu hagatogomaalia nia damaa hadu hagalabagau ‘onyx’ ga haganoho gi nadau lohongo goolo, gaa hihi gi nonua nia ingoo nia dama Jacob dilongoholu maa lua."},{"book":"Exodus","chapter":"39","verse":"7","text":"Digaula gaa dugu nia maa gi hongo nia hagamau di gahu ‘ephod’, e pono nia madawaawaa madangaholu maa lua o Israel, gii hai be nnelekai Dimaadua ne hai gi Moses."},{"book":"Exodus","chapter":"39","verse":"8","text":"Digaula ne hai di mee gahu hadahada gi nia goloo la hua ala ne hai di ‘ephod’, ge guu humu gi nia duain be di maa."},{"book":"Exodus","chapter":"39","verse":"9","text":"Tuuli deenei le e hai ono hagatau be di mee e dahi, ge hadui hagalua; dono palaha mo dono looloo e 9 ‘inch’."},{"book":"Exodus","chapter":"39","verse":"10","text":"Digaula gu hagatau nia goolongo hadu hagalabagau e haa gi hongo di maa. Di goolongo matagidagi, digaula gu hagatau nia ‘ruby’, ‘topaz’ mo di ‘garnet’."},{"book":"Exodus","chapter":"39","verse":"11","text":"I di lua goolongo, di ‘emerald’, di ‘sapphire’, di ‘diamond’."},{"book":"Exodus","chapter":"39","verse":"12","text":"I tolu goolongo, di ‘turquoise’, di ‘agate’ mo di ‘amethyst’."},{"book":"Exodus","chapter":"39","verse":"13","text":"Di haa goolongo, di ‘beryl’, di ‘onyx’, mo di ‘jasper’. Nia hadu aanei ne haganoho gi nia lohongo goolo."},{"book":"Exodus","chapter":"39","verse":"14","text":"Nia hadu dagidahi e 12 aanei la guu hihi ginai nia ingoo nia dama daane Jacob, e pono nia madawaawa 12 o Israel."},{"book":"Exodus","chapter":"39","verse":"15","text":"Di mee gahu hadahada guu hai dono daulagi goolo madammaa dela gu bini be di mee ne daga."},{"book":"Exodus","chapter":"39","verse":"16","text":"Digaula guu hai nia ada goolo e lua mo nia buulei goolo e lua, guu wanga nia buulei e lua gi nia madaaduge baahi nua e lua o di mee gahu hadahada."},{"book":"Exodus","chapter":"39","verse":"17","text":"Digaula gu nneennagi di uga mo di buulei goolo gi di gowaa e dahi,"},{"book":"Exodus","chapter":"39","verse":"18","text":"ga duudagi nia mada e lua o di uga gi nia hagatau e lua, i di hai deenei gu duudagi nia maa i mua gi nia daulagi o di ‘ephod’."},{"book":"Exodus","chapter":"39","verse":"19","text":"Digaula guu hai nia buulei goolo e lua, ga hagapigi nia maa gi nia madaaduge baahi gi lala o di mee gahu hadahada, i taalinga baahi gi lodo e tale gi di ‘ephod’."},{"book":"Exodus","chapter":"39","verse":"20","text":"Digaula guu hai labelaa nia buulei goolo e lua, guu wanga nia maa gi di baahi i lala i mua nia daulagi bakau e lua o di ‘ephod’, hoohoo gi duudagi, ge baahi nua di tuu guu llanga hagalligi gi humalia."},{"book":"Exodus","chapter":"39","verse":"21","text":"Digaula guu nnoo nia buulei o di mee gahu hadahada gi nia buulei o di ‘ephod’ gi di loahi halatee bolo di mee gahu hadahada gi daudau mau i hongo di tuu ge hagalee mehede, gii hai be nnelekai Dimaadua ne hai gi Moses."},{"book":"Exodus","chapter":"39","verse":"22","text":"Di gahu looloo dela e ulu gi baahi gi lodo di ‘ephod’ la ne hai hagatau gi di gahu halatee."},{"book":"Exodus","chapter":"39","verse":"23","text":"Di bongoo di libogo la ne dui gi nia gahu llanga maadolu e duuli di maa gi hagalee mahaa."},{"book":"Exodus","chapter":"39","verse":"24-26","text":"Taalinga di gahu gi lala hagatau la guu hai nia ada ‘pomegranate’ ne hai gi nia gahu gili siibi humalia gi nnadunga halatee, halatee luuli mo mmee, e wanga hagadau gi nia beele goolo madammaa i nadau mehanga, gii hai be nnelekai Dimaadua ne hai gi Moses."},{"book":"Exodus","chapter":"39","verse":"27","text":"Digaula guu hai nia gahu Aaron mo ana dama daane,"},{"book":"Exodus","chapter":"39","verse":"28","text":"mo nadau angkadi nnoo libogo, goobai, bida gahu wae tiligi,"},{"book":"Exodus","chapter":"39","verse":"29","text":"mo di tuu nnoo gahu ne hai gi nia gahu gili siibi gi nnadunga halatee, halatee luuli mo mmee, ge guu humu gi nia duain, gii hai be nnelekai Dimaadua ne hai gi Moses."},{"book":"Exodus","chapter":"39","verse":"30","text":"Digaula guu hai di mee humu mee madamada gi nia goolo madammaa, e hai di hagamodongoohia di hagadabu dabuaahia, gei digaula gu maaga gi hongo di maa “Hagadabu gi Dimaadua”."},{"book":"Exodus","chapter":"39","verse":"31","text":"Digaula guu nnoo di maa gi mua di gahu libogo gi di loahi halatee gii hai be nnelekai Dimaadua ne hai gi Moses."},{"book":"Exodus","chapter":"39","verse":"32","text":"Nia moomee huogodoo ala nogo hai gi di Hale laa, di gowaa e noho ai Dimaadua, la guu lawa. Digau Israel guu hai nia mee huogodoo ala ne hagi anga go Dimaadua gi Moses."},{"book":"Exodus","chapter":"39","verse":"33","text":"Digaula gu gaamai gi Moses di Hale laa, mo nia goloo ngalua, maadau, mo ono abaaba, nia giodo hale, nia duludulu, mo nia lohongo duludulu;"},{"book":"Exodus","chapter":"39","verse":"34","text":"di gahu ne hai nia gili dama siibi daane gu hagammee, di gahu ne hai gi nia gili nia manu, di gahu duuli,"},{"book":"Exodus","chapter":"39","verse":"35","text":"Tebedebe o di Hagababa dela e haa nia baahi hadu, nia waduu aamo di maa, mo dono uhi;"},{"book":"Exodus","chapter":"39","verse":"36","text":"teebele mo ono goloo huogodoo, mo di palaawaa tigidaumaha ang gi God;"},{"book":"Exodus","chapter":"39","verse":"37","text":"di lohongo malama goolo madammaa, ono malama mo ono goloo huogodoo, mono lolo ang gi nia malama;"},{"book":"Exodus","chapter":"39","verse":"38","text":"di gowaa hai tigidaumaha goolo; nia lolo hagatulu, nia ‘incense’, di gahu duuli di bontai di Hale laa;"},{"book":"Exodus","chapter":"39","verse":"39","text":"di gowaa dudu tigidaumaha baalanga mmee, mo dono haaligi ne hai gi nia baalanga mmee, nia waduu amu, mo ono goloo huogodoo, di baisin tonotono mo dono lohongo;"},{"book":"Exodus","chapter":"39","verse":"40","text":"nia gahu duuli ang gi di abaaba e duuli di Hale laa, mo nia duludulu mo nadau lohongo, di gahu duuli gi di bontai di abaaba mo ono loahi, nia laagau dogi e daahi di Hale laa, mo nia goloo huogodoo ala e hai hegau i lodo di Hale laa;"},{"book":"Exodus","chapter":"39","verse":"41","text":"mo nia gahu hagalabagau o digau hai mee dabu ala e ulu ai i lodo di Gowaa Dabu go nia gahu dabu a Aaron tangada hai mee dabu mo ana dama daane."},{"book":"Exodus","chapter":"39","verse":"42","text":"Digau Israel guu lawa di hai nia hegau huogodoo gii hai be nnelekai Dimaadua ne hai gi Moses."},{"book":"Exodus","chapter":"39","verse":"43","text":"Moses gu hagadina nia mee huogodoo gu gidee bolo digaula guu hai nia mee huogodoo be di hiihai a Dimaadua ne helekai ai. Moses gu hagamaluagina digaula."}]}