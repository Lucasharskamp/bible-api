{"data":[{"book":"UJeremiya","chapter":"32","verse":"1","text":"Leli yilizwi elafika kuJeremiya livela kuThixo ngomnyaka wetshumi wokubusa kukaZedekhiya inkosi yakoJuda, owawungumnyaka wetshumi lasificaminwembili wokubusa kukaNebhukhadineza."},{"book":"UJeremiya","chapter":"32","verse":"2","text":"Ngalesosikhathi ibutho lenkosi yaseBhabhiloni lalivimbezele iJerusalema, uJeremiya umphrofethi evalelwe egumeni labalindi phakathi kwesigodlo senkosi yakoJuda."},{"book":"UJeremiya","chapter":"32","verse":"3","text":"UZedekhiya inkosi yakoJuda wayemvalele lapho esithi, “Kungani uphrofetha njengalokhu okwenzayo? Uthi: ‘UThixo uthi: Sekuseduze ukuthi idolobho leli ngilinikele enkosini yaseBhabhiloni, njalo izalithumba."},{"book":"UJeremiya","chapter":"32","verse":"4","text":"UZedekhiya inkosi yakoJuda akayikuphunyuka ezandleni zamaKhaladiya, kodwa uzanikelwa impela enkosini yaseBhabhiloni, njalo uzakhuluma layo ubuso ngobuso ayibone ngamehlo akhe."},{"book":"UJeremiya","chapter":"32","verse":"5","text":"Izathatha uZedekhiya imuse eBhabhiloni, lapho azahlala khona ngize ngibone engingakwenza kuye, kutsho uThixo. Nxa usilwa lamaKhaladiya, kawuyikuphumelela.’ ”"},{"book":"UJeremiya","chapter":"32","verse":"6","text":"UJeremiya wathi, “Ilizwi likaThixo lafika kimi lisithi:"},{"book":"UJeremiya","chapter":"32","verse":"7","text":"UHanameli indodana kaShalumi umalumakho uzakuza kuwe athi, ‘Thenga insimu yami e-Anathothi, ngoba njengesinini sami kulilungelo lakho lomlandu wakho ukuba uyithenge.’"},{"book":"UJeremiya","chapter":"32","verse":"8","text":"Ngakho, njengokutsho kukaThixo, umzawami uHanameli weza kimi egumeni labalindi wathi, ‘Thenga insimu yami e-Anathothi elizweni lakoBhenjamini. Njengoba kulilungelo lakho ukuba uyihlenge ibe ngeyakho, zithengele yona.’"},{"book":"UJeremiya","chapter":"32","verse":"9","text":"ngakho ngayithenga insimu ye-Anathothi kumzawami uHanameli, ngamlinganisela amashekeli alitshumi lesikhombisa esiliva."},{"book":"UJeremiya","chapter":"32","verse":"10","text":"Ngasayina incwadi yesivumelwano sokuthenga ngayinamathisela, yafakazelwa, ngalinganisa isiliva esikalini."},{"book":"UJeremiya","chapter":"32","verse":"11","text":"Ngathatha incwadi yokuthenga enanyekiweyo eyayilemithetho lezimiso, kanye leyayingananyekwangwa,"},{"book":"UJeremiya","chapter":"32","verse":"12","text":"incwadi yokuthenga le ngayinika uBharukhi indodana kaNeriya, indodana kaMahaseyiya; umzawami uHanameli ekhona kanye labafakazi ababesayine incwadi yokuthenga lamaJuda wonke ehlezi egumeni labalindi."},{"book":"UJeremiya","chapter":"32","verse":"13","text":"Nganika uBharukhi imilayo le labo bekhona ngathi:"},{"book":"UJeremiya","chapter":"32","verse":"14","text":"‘UThixo uSomandla uNkulunkulu ka-Israyeli uthi: Thatha izincwadi lezi zesivumelwano sokuthenga enanyekiweyo lengananyekwanga uzifake embizeni yomdaka ukuze zihlale khona isikhathi eside."},{"book":"UJeremiya","chapter":"32","verse":"15","text":"UThixo uSomandla uNkulunkulu ka-Israyeli uthi: Izindlu lamasimu lezivini kuzathengwa futhi kulelilizwe.’"},{"book":"UJeremiya","chapter":"32","verse":"16","text":"Emva kokuba uBharukhi indodana kaNeriya sengimphile incwadi yokuthenga, ngakhuleka kuThixo ngathi:"},{"book":"UJeremiya","chapter":"32","verse":"17","text":"Thixo Wobukhosi, wadala amazulu lomhlaba ngamandla akho amakhulu langengalo yakho eyeluliweyo. Akukho lutho olunzima kuwe."},{"book":"UJeremiya","chapter":"32","verse":"18","text":"Ubonakalisa uthando kuzinkulungwane kodwa ulethe isijeziso sezono zaboyise ebantwaneni babo ngemva kwabo. Wena Nkulunkulu omkhulu olamandla, obizo lakho nguThixo uSomandla,"},{"book":"UJeremiya","chapter":"32","verse":"19","text":"zinkulu injongo zakho njalo zilamandla izenzo zakho. Amehlo akho ayazibona zonke izindlela zabantu; unika umuntu wonke umvuzo kusiya ngokuziphatha kwakhe langokufanele izenzo zakhe."},{"book":"UJeremiya","chapter":"32","verse":"20","text":"Wenza izibonakaliso lezimangaliso eGibhithe, waqhubeka uzenza kwaze kwaba yilolusuku, khona ko-Israyeli laphakathi koluntu lonke, wathola udumo olukhulu lungolwakho lalamhlanje."},{"book":"UJeremiya","chapter":"32","verse":"21","text":"Wakhupha abantu bakho u-Israyeli eGibhithe ngezibonakaliso langezimangaliso; ngesandla esilamandla langengalo eyeluliweyo kanye lokwesaba okukhulu."},{"book":"UJeremiya","chapter":"32","verse":"22","text":"Wabanika ilizwe leli owawufunge ukulipha okhokho babo, ilizwe eligeleza uchago loluju."},{"book":"UJeremiya","chapter":"32","verse":"23","text":"Beza bafika balithatha, kodwa kabakulalelanga kumbe balandele imithetho yakho; kabakwenzanga owawubalaye ukuthi bakwenze. Ngakho wabehlisela wonke umonakalo lo."},{"book":"UJeremiya","chapter":"32","verse":"24","text":"Khangela ukuthi akhiwe njani amadundulu okuvimbezela ukuba idolobho lihlaselwe. Ngenxa yenkemba, lendlala lesifo idolobho lizanikelwa kumaKhaladiya alihlaselayo. Owakutshoyo sekusenzakala njengoba ubona khathesi."},{"book":"UJeremiya","chapter":"32","verse":"25","text":"Kodwa lanxa idolobho lizanikelwa kumaKhaladiya, wena Thixo Wobukhosi uthe kimi, ‘Thenga insimu ngesiliva kube labafakaza lokho.’ ”"},{"book":"UJeremiya","chapter":"32","verse":"26","text":"Ilizwi likaThixo laselifika kuJeremiya lisithi:"},{"book":"UJeremiya","chapter":"32","verse":"27","text":"“Mina nginguThixo, uNkulunkulu woluntu lonke. Kambe kulento engehlulayo na?"},{"book":"UJeremiya","chapter":"32","verse":"28","text":"Ngakho, nanku okutshiwo nguThixo, uthi: Sekuseduze ukuthi idolobho leli ngilinikele kumaKhaladiya lakuNebhukhadineza inkosi yaseBhabhiloni, ozalithumba."},{"book":"UJeremiya","chapter":"32","verse":"29","text":"AmaKhaladiya ahlasela idolobho leli azangena alithungele ngomlilo; alitshise, kanye lezindlu lapho abantu abangithukuthelisela khona ngokutshisela uBhali impepha phezu kwezimpahla zezindlu langokuthululela abanye onkulunkulu iminikelo enathwayo."},{"book":"UJeremiya","chapter":"32","verse":"30","text":"Abantu bakoJuda labako-Israyeli benza ububi bodwa emehlweni ami kusukela ebutsheni babo; impela, abantu bako-Israyeli bangithukuthelisa ngalokhu abakwenza ngezandla zabo, kutsho uThixo."},{"book":"UJeremiya","chapter":"32","verse":"31","text":"Kusukela ngosuku elakhiwa ngalo kuze kube khathesi, idolobho leli livusa ukuthukuthela kwami lolaka lwami okwenza kufanele ukuba ngilisuse ebusweni bami."},{"book":"UJeremiya","chapter":"32","verse":"32","text":"Abantu bako-Israyeli labakoJuda bangithukuthelisile ngobubi bonke ababenzileyo, bona, amakhosi abo lezikhulu zabo, abaphristi labaphrofethi babo, abantu bakoJuda labantu baseJerusalema."},{"book":"UJeremiya","chapter":"32","verse":"33","text":"Bangifulathela kabaze bangipha ubuso babo; lanxa ngabafundisa kanenginengi kabalalelanga njalo kabakunakanga ukukhuzwa."},{"book":"UJeremiya","chapter":"32","verse":"34","text":"Bamisa izithombe zabo ezinengekayo endlini eleBizo lami bayingcolisa."},{"book":"UJeremiya","chapter":"32","verse":"35","text":"Bakhela uBhali izindawo eziphakemeyo eSigodini saseBheni-Hinomu ukuba banikele amadodana lamadodakazi abo kuMoleki, lanxa ngingazange ngibalaye, kumbe kufike engqondweni yami, ukuthi babokwenza into eyenyanyeka kangaka ngalokho benze uJuda one."},{"book":"UJeremiya","chapter":"32","verse":"36","text":"Liyatsho ngedolobho leli lithi, ‘Ngenkemba, langendlala kanye langesifo lizanikelwa eNkosini yaseBhabhiloni’; kodwa uThixo, uNkulunkulu ka-Israyeli uthi:"},{"book":"UJeremiya","chapter":"32","verse":"37","text":"Ngizababuyisa kule indawo ngibenze bahlale ngokuvikelwa."},{"book":"UJeremiya","chapter":"32","verse":"38","text":"Bazakuba ngabantu bami, mina ngibe nguNkulunkulu wabo."},{"book":"UJeremiya","chapter":"32","verse":"39","text":"Ngizabenza babemunye enhliziyweni lasezenzweni, ukuze bahlale bengesaba, ukuba kube kuhle kubo lasebantwaneni babo emva kwabo."},{"book":"UJeremiya","chapter":"32","verse":"40","text":"Ngizakwenza labo isivumelwano esingapheliyo: Angiyikuyekela ukwenza okuhle kubo, ngizabafunzelela ukuba bangesabe, ukuze bangangideli."},{"book":"UJeremiya","chapter":"32","verse":"41","text":"Ngizathokoza ekubenzeleni okuhle njalo ngibagxumeke ngobuqotho kulelilizwe ngenhliziyo yami yonke langomoya wami wonke."},{"book":"UJeremiya","chapter":"32","verse":"42","text":"UThixo uthi: Njengoba ngehlisele inkemenkeme le enkulu kangaka phezu kwalababantu, ngokunjalo ngizabapha konke ukuphumelela engabathembisa khona."},{"book":"UJeremiya","chapter":"32","verse":"43","text":"Amasimu azathengwa futhi kulelilizwe lina elithi ngalo, ‘Lilugwadule oluphundlekileyo, olungelabantu lezinyamazana, ngoba lanikelwa kumaKhaladiya.’"},{"book":"UJeremiya","chapter":"32","verse":"44","text":"Amasimu azathengwa ngesiliva, lezincwadi zokuthenga zisayinwe, zinanyekwe njalo zifakazelwe elizweni likaBhenjamini, lemizini eseduze leJerusalema, lasemadolobheni akoJuda kanye lasemadolobheni elizwe lamaqaqa, asemawatheni asentshonalanga kanye lawaseNegebi, ngoba ngizabuyisela inotho yabo, kutsho uThixo.”"}]}