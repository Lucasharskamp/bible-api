{"data":[{"book":"Hezekiel","chapter":"12","verse":"1","text":"Yehowa ƒe gbe va nam be,"},{"book":"Hezekiel","chapter":"12","verse":"2","text":"“Ame vi, èle dukɔ dzeaglã aɖe me. Ŋku li na ameawo be woakpɔ nu, gake womekpɔa nu o, to li na wo be woase nu, gake womesea nu o, elabena wonye aglãdzelawo."},{"book":"Hezekiel","chapter":"12","verse":"3","text":"“Eya ta ame vi, ƒo ƒu wò nuwo hena aboyomeyiyi. Le ŋkeke me, esi ameawo le kpɔwòm la, dze mɔ tso afi si nèle, nàyi teƒe bubu. Ɖewohĩ woase egɔme togbɔ be wonye aglãdzelawo hã."},{"book":"Hezekiel","chapter":"12","verse":"4","text":"Le ŋkeke me la, esime wole kpɔwòm la, ɖe wò nu siwo nètsɔ do agbae na aboyomeyiyi la ɖe go. Ekema le fiẽ me la, esi wole kpɔwòm la, dze mɔ abe ame siwo yina aboyo me ene."},{"book":"Hezekiel","chapter":"12","verse":"5","text":"Esi wole kpɔwòm la, ŋɔ gli la, eye nàtsɔ wò nuwo to gli ŋɔŋɔ la me."},{"book":"Hezekiel","chapter":"12","verse":"6","text":"Tsɔ wo ɖe wò abɔta le woƒe ŋkume, eye nàtsɔ wo adzoe ne blukɔ do. Tsyɔ nu mo ale be màkpɔ anyigba la o, elabena metsɔ wò wɔ dzesii na Israel ƒe aƒe la.”"},{"book":"Hezekiel","chapter":"12","verse":"7","text":"Ale mewɔ nu si wòɖo nam. Le ŋkeke me la, metsɔ nye nuwo do agbae na aboyomeyiyi. Le fiẽ me la, meŋɔ gli la kple nye asiwo. Esi blukɔ do la, metsɔ nye nuwo ɖe abɔta, do goe le ameawo ŋkume."},{"book":"Hezekiel","chapter":"12","verse":"8","text":"Le ŋdi me la, Yehowa ƒe nya va nam be,"},{"book":"Hezekiel","chapter":"12","verse":"9","text":"“Ame vi, ɖe Israel ƒe aƒe dzeaglã ma me tɔwo mebia wò be, ‘Nu ka wɔm nèle?’ o mahã."},{"book":"Hezekiel","chapter":"12","verse":"10","text":"“Gblɔ na wo be, ‘Ale Aƒetɔ Yehowa gblɔe nye esi: gbedeasi sia ku ɖe fiavi si le Yerusalem kple Israel ƒe aƒe blibo la me tɔ siwo le afi ma la ŋu.’"},{"book":"Hezekiel","chapter":"12","verse":"11","text":"Gblɔ na wo be, ‘Dzesie menye na mi.’"},{"book":"Hezekiel","chapter":"12","verse":"12","text":"“Fiavi si le wo dome la, atsɔ eƒe nuwo ɖe abɔta adzo ne blukɔ do, eye woaɖe do ɖe gli la me nɛ be wòado to eme. Atsɔ nu atsyɔ eƒe mo ale be mate ŋu akpɔ anyigba la o."},{"book":"Hezekiel","chapter":"12","verse":"13","text":"Maɖo nye ɖɔ nɛ, eye nye mɔ aɖee. Makplɔe ayi Babilonia, le Kaldeatɔwo ƒe anyigba dzi, gake makpɔ anyigba la o, eye wòaku ɖe afi ma."},{"book":"Hezekiel","chapter":"12","verse":"14","text":"Makaka ame siwo katã ƒo xlãe, eŋumewo kple eƒe aʋawɔlawo katã ɖe yawo nu, eye mati wo yome kple yi."},{"book":"Hezekiel","chapter":"12","verse":"15","text":"“Woanya be, nyee nye Yehowa, ne mekaka wo ɖe dukɔwo me kple anyigbawo dzi."},{"book":"Hezekiel","chapter":"12","verse":"16","text":"Ke maɖe wo dometɔ ʋɛ aɖewo tso yi, dɔwuame kple dɔvɔ̃ ƒe asi me, ale be woaɖe gbeƒã woƒe ŋunyɔnuwɔnawo le dukɔ siwo me woayi. Ekema woanya be, nyee nye Yehowa.”"},{"book":"Hezekiel","chapter":"12","verse":"17","text":"Yehowa ƒe nya va nam be,"},{"book":"Hezekiel","chapter":"12","verse":"18","text":"“Ame vi, nɔ ƒoƒom kpakpakpa ne èle wò abolo ɖum, eye nànɔ dzodzom nyanyanya kple vɔvɔ̃ ne èle wò tsi nom."},{"book":"Hezekiel","chapter":"12","verse":"19","text":"Gblɔ na anyigba la dzi tɔwo be, ‘Esiae nye nya si Aƒetɔ Yehowa gblɔ tso ame siwo le Yerusalem dua me kple Israel ƒe anyigba dzi la ŋu. Woaɖu woƒe nu le dzimaɖeɖi me, eye woano woƒe tsi le dziɖeleameƒo me, elabena woaɖe nu siwo katã le anyigba la dzi ɖa le ame siwo katã le afi ma la ƒe ŋutasẽnuwo wɔwɔ ta."},{"book":"Hezekiel","chapter":"12","verse":"20","text":"Du siwo me ameawo le la azu aƒedo, eye anyigba la azu gbegbe. Ekema mianya be nyee nye Yehowa.’ ”"},{"book":"Hezekiel","chapter":"12","verse":"21","text":"Yehowa ƒe nya va nam be,"},{"book":"Hezekiel","chapter":"12","verse":"22","text":"“Ame vi, nu kae nye lododo sia si le mia si le Israel ƒe anyigba dzi be, ‘Ŋkekeawo le yiyim, eye ŋutega ɖe sia ɖe nye dzodzro.’"},{"book":"Hezekiel","chapter":"12","verse":"23","text":"Gblɔ na wo be, ‘Ale Aƒetɔ Yehowa gblɔe nye esi: Matsi lododo sia nu, eye womagadoe azɔ le Israel o.’ Gblɔ na wo be, ‘Ŋkeke siwo me ŋutega ɖe sia ɖe nava eme la gogo."},{"book":"Hezekiel","chapter":"12","verse":"24","text":"Elabena aʋatsoŋutegawo alo alakpanukaka la, maganɔ anyi le Israelviwo dome o."},{"book":"Hezekiel","chapter":"12","verse":"25","text":"Ke nye Yehowa magblɔ nya si magblɔ, eye wòava eme enumake. Elabena le miaƒe ŋkekewo me la, mana nya sia nya si megblɔ ɖe mi aglãdzelawo ŋu la nava eme; nenemae Aƒetɔ Yehowa gblɔ.’ ”"},{"book":"Hezekiel","chapter":"12","verse":"26","text":"Yehowa ƒe nya va nam be,"},{"book":"Hezekiel","chapter":"12","verse":"27","text":"“Ame vi, Israel ƒe aƒe la le gbɔgblɔm be, ‘Ŋutega si wòkpɔna la ava eme le ƒe geɖewo megbe, eye wògblɔa nya ɖi tso ɣeyiɣi didi aɖe si gbɔna la ŋu.’"},{"book":"Hezekiel","chapter":"12","verse":"28","text":"“Eya ta gblɔ na wo be, Nya si Aƒetɔ Yehowa gblɔe nye, ‘Nye nyawo dometɔ aɖeke magahe ɖe megbe azɔ o. Nya sia nya si megblɔ la ava eme.’ Aƒetɔ Yehowa Ŋusẽkatãtɔ lae gblɔe.”"}]}