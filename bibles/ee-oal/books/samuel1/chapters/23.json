{"data":[{"book":"Samuel 1","chapter":"23","verse":"1","text":"Gbe ɖeka la, David se be Filistitɔwo va nɔ Keilatɔwo ƒe lugbɔƒe ham,"},{"book":"Samuel 1","chapter":"23","verse":"2","text":"eya ta David bia Yehowa be, “Ɖe mayi aɖawɔ aʋa kple Filistitɔwoa?” Yehowa ɖo eŋu nɛ be, “Ɛ̃, yi, nàxɔ na Keilatɔwo.”"},{"book":"Samuel 1","chapter":"23","verse":"3","text":"Ke David ƒe amewo gblɔ be, “Míele vɔvɔ̃m le Yuda le afi sia xoxo, Míedi be míayi Keila aɖawɔ aʋa kple Filistitɔwo ƒe aʋakɔ blibo la o!”"},{"book":"Samuel 1","chapter":"23","verse":"4","text":"David gabia gbe Yehowa eye wògaɖo eŋu be, “Miyi Keila elabena makpe ɖe mia ŋu miaɖu Filistitɔwo dzi.”"},{"book":"Samuel 1","chapter":"23","verse":"5","text":"Woyi Keila eye wowu Filistitɔ geɖewo, woxɔ woƒe lãwo eye ale woɖe Keilatɔwo."},{"book":"Samuel 1","chapter":"23","verse":"6","text":"Ale Abiata, Ahimelek ƒe vi, yi Keila le David gbɔ. Etsɔ eƒe kɔmewu ɖe asi, ale be yeate ŋu ase nya tso Mawu gbɔ agblɔ na David."},{"book":"Samuel 1","chapter":"23","verse":"7","text":"Eteƒe medidi hafi Saul se be David nɔ Keila o."},{"book":"Samuel 1","chapter":"23","verse":"8","text":"Eya ta Saul na be eƒe aʋakɔ blibo la nayi Keila aɖaɖe to ɖe David kple eƒe ameawo."},{"book":"Samuel 1","chapter":"23","verse":"9","text":"Ke David se nu tso Saul ƒe ɖoɖowo ŋu eye wògblɔ na nunɔla Abiata be wòatsɔ eƒe kɔmewu la vɛ eye wòabia nu si yewoawɔ la tso Yehowa gbɔ."},{"book":"Samuel 1","chapter":"23","verse":"10","text":"David gblɔ be, “Oo, Yehowa, Israel ƒe Mawu, mese be Saul gbɔna be yeatsrɔ̃ Keila elabena mele afi sia."},{"book":"Samuel 1","chapter":"23","verse":"11","text":"Ɖe Keilatɔwo atsɔm ade asi nɛa? Ɖe Saul anya va abe ale si mese enea? Oo, Yehowa, Israel ƒe Mawu, meɖe kuku, gblɔe nam.”"},{"book":"Samuel 1","chapter":"23","verse":"12","text":"David bia be, “Ɖe Keilatɔ siawo atsɔ mí ade asi nɛa?”"},{"book":"Samuel 1","chapter":"23","verse":"13","text":"Ale David kple eƒe amewo, abe ame alafa ade ene dzo le Keila eye wonɔ tsatsam le gbedzi. Saul se enumake be David si le Keila eya ta megayi afi ma kura o."},{"book":"Samuel 1","chapter":"23","verse":"14","text":"Azɔ la, David nɔ agadowo me le gbedzi le Zif ƒe tonyigba dzi. Tso ŋkeke yi ŋkeke la, Saul di David gake Mawu metsɔ David de asi nɛ o."},{"book":"Samuel 1","chapter":"23","verse":"15","text":"Gbe ɖeka esi David nɔ Hores le Zif gbegbe la, ese be Saul le eƒe agbe yome tim."},{"book":"Samuel 1","chapter":"23","verse":"16","text":"Fiavi Yonatan yi David di ge azɔ. Edo goe le Hores eye wòdo ŋusẽe le eƒe mawudzixɔse me."},{"book":"Samuel 1","chapter":"23","verse":"17","text":"Yonatan ka ɖe edzi na David bena “Mègavɔ̃ o, fofonye ƒe asi masu dziwò gbeɖe o! Wòe azu fia ɖe Israel dzi eye manɔ ŋuwò, anye evelia na wò abe ale si fofonye nyae nyuie ene.”"},{"book":"Samuel 1","chapter":"23","verse":"18","text":"Ale wo ame evea gabla nu ɖe woƒe xɔlɔ̃wɔwɔ dzi. David nɔ Hores ke Yonatan trɔ yi aƒe."},{"book":"Samuel 1","chapter":"23","verse":"19","text":"Azɔ la, Ziftɔwo yi Saul gbɔ le Gibea eye wozɔ David ŋu nɛ, gblɔ nɛ be, “Míenya afi si wòbe ɖo; ele Hores ƒe agadowo me le Hakila to la dzi, le gbegbe la ƒe dzieheliƒo dzi."},{"book":"Samuel 1","chapter":"23","verse":"20","text":"Amegã, va ne míalée na wò ekema wò didi gãtɔ ava eme!”"},{"book":"Samuel 1","chapter":"23","verse":"21","text":"Saul gblɔ be, “Yehowa ayra mi be miewɔ dɔmenyo gã sia nam!"},{"book":"Samuel 1","chapter":"23","verse":"22","text":"Miyi ne miaka ɖe afi si wòle kple ame siwo kpɔe le afi ma la dzi elabena menya be ayetɔ gã aɖee wònye."},{"book":"Samuel 1","chapter":"23","verse":"23","text":"Mikpɔ afi si tututu wòbe ɖo eye miatrɔ ava gblɔe nam. Ekema mayi kpli mi eye ne anya nɔ afi ma lɔƒo ko la, ne wòahiã be madii le nuto me blibo la hã la, madii eye makpɔe kokoko!”"},{"book":"Samuel 1","chapter":"23","verse":"24","text":"Ale wodo ŋgɔ na Saul yi Zif. David kple eƒe amewo nɔ Maon gbegbe si le Araba le Yesimo ƒe dziehe lɔƒo."},{"book":"Samuel 1","chapter":"23","verse":"25","text":"Saul kple eƒe amewo dze wo yome eye esi wogblɔ esia na David la, eɖi abu yi agakpe la gbɔ eye wònɔ Maon gbegbe. Esi Saul se esia la, eti eyome yi Maon gbegbe la."},{"book":"Samuel 1","chapter":"23","verse":"26","text":"Saul nɔ to aɖe ƒe akpa ɖeka ŋu eye David hã nɔ to ma ke ƒe akpa evelia ŋu. Esi wòsusɔ vie Saul kple eƒe amewo naɖe to ɖe David kple eƒe amewo la, David dze agbagba be yeasi gake mɔnukpɔkpɔ aɖeke menɔ anyi o."},{"book":"Samuel 1","chapter":"23","verse":"27","text":"Le ɣe ma ɣi tututu la, du va tu Saul be Filistitɔwo gava nɔ Israel ham."},{"book":"Samuel 1","chapter":"23","verse":"28","text":"Eya ta Saul ɖe asi le David yometiti ŋu eye wòtrɔ yi be yeawɔ aʋa kple Filistitɔwo. Tso ɣe ma ɣi dzi la, woyɔa teƒe si David ƒu asaɖa anyi ɖo la be “Kaklã ƒe Agakpe.”"},{"book":"Samuel 1","chapter":"23","verse":"29","text":"David yi ɖanɔ En Gedi ƒe agadowo me azɔ."}]}