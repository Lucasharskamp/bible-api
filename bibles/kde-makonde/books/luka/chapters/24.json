{"data":[{"book":"Luka","chapter":"24","verse":"1","text":"Liduva lya Jumapili, ulyamba na mambumbu, avala amahe nkuhwena kunsati akuno vanyakwìlè manukato lavanaandee."},{"book":"Luka","chapter":"24","verse":"2","text":"Pavahwikile pansati, nkukoja liyanga livanavikile pannango wa nsati lihingiliwijijwe kunyenje nnango."},{"book":"Luka","chapter":"24","verse":"3","text":"Pavainjidile nkati nanga pavanaukojije mmili wa Nang'olo Yesu."},{"book":"Luka","chapter":"24","verse":"4","text":"Na pavanavele nkukangana chinu anecho, upala nkuhumila vanu vavili vawête dinguwo dya kung'anyima namene nkuimilanga pepi na vanang'o."},{"book":"Luka","chapter":"24","verse":"5","text":"Bahi ing'anya ya kuyopa, avala amahe nkuhunama mpaka pahi. Henga avala vanu nkuchidoni, “Ing'anya ntwani mùntaha munu mumi pachinu pavanu vahwîle?"},{"book":"Luka","chapter":"24","verse":"6","text":"Yesu akapali apano, ànifufuliwa. Himukilanga malove lanannyaulidile panavele ku Galilaya kuva,"},{"book":"Luka","chapter":"24","verse":"7","text":"‘Mwana wa Munu àlembelewa akamujwe mmakono la vanu vavêle na masambi uchinga avambwe munsalaba, henga liduva lya tatu lya kuhwa kwake àmbefufuliwa.’ ”"},{"book":"Luka","chapter":"24","verse":"8","text":"Anepo avala amahe nkulahimukila àlalá malove lanatangwele Yesu."},{"book":"Luka","chapter":"24","verse":"9","text":"Nkuukananga pansati, nkuhwena kukaya, nkunavahaulila mambo anelo avala mitume kumi na moja pamo na vakuhundwa vanji vammalele."},{"book":"Luka","chapter":"24","verse":"10","text":"Amahe vanahawile habali anedyo kwa mitume nni, Maliya wa imanga ya ku Magidala na Yoana na Maliya anyokwe Yakobo pamo na vakongwe vanji uvanapapatene navo."},{"book":"Luka","chapter":"24","verse":"11","text":"Henga avala mitume nanga pavanalakulupidile malove la amahe anevo, kwa kuva, válawene chihi kuva lakee mana."},{"book":"Luka","chapter":"24","verse":"12","text":"Henga Petulo nkuuka watukuta kuhwena ya kunsati. Pakamwele nkutepa uchinga alole nkati, palolite nkuyona chihi sanda. Anepo Petulo nkuuka akuno wakangana na kuliuja muntima mwake ing'anya ya mambo lahumidîle."},{"book":"Luka","chapter":"24","verse":"13","text":"Liduva ulyolyo, vakuhundwa vavili va Yesu vávele nndila uvahwena chijiji chimo chivachema Emau, chinavele malinga ulehu wa kilometa kumi na moja kuuka pa Yelusalemu."},{"book":"Luka","chapter":"24","verse":"14","text":"Vakuhundwa anevo vávele nkulonjela kuyamba mambo lammalele lahumidîle pa Yelusalemu."},{"book":"Luka","chapter":"24","verse":"15","text":"Bahi pavanavele nkulonjela na kuujana, Yesu mwene nkuvaidila, nkulondojana navo."},{"book":"Luka","chapter":"24","verse":"16","text":"Henga Nnungu ánivapumbaja uchinga vanammale."},{"book":"Luka","chapter":"24","verse":"17","text":"Yesu nkuvauja kuchidoni, “Mùlonjelela chani amuno nndila akuno mmenkuhwènà?”"},{"book":"Luka","chapter":"24","verse":"18","text":"Bahi nkuhundwa yumo, uvanchema Kileopa nkuyang'ula kuchidoni, “Kwani wako unnyeni pa Yelusalemu mpaka unalamale mambo lahumidîle mmaduva alano matatu?”"},{"book":"Luka","chapter":"24","verse":"19","text":"Nang'e nkuvauja kuchidoni, “Mambo ntwani?”"},{"book":"Luka","chapter":"24","verse":"20","text":"Makuhani vakulu na vakulu vetu váninnyumya uchinga ahukumiwe kuhwa, na vanang'o nkummamba munsalaba."},{"book":"Luka","chapter":"24","verse":"21","text":"Hwetu túvele na lilolelo kuva nang'e njo ambevakombôla Vaisilaeli. Henga nelo nni liduva lya tatu kutandikila mambo anelo palatendeke."},{"book":"Luka","chapter":"24","verse":"22","text":"Pamo na anelo, amahe fulani va nnikuwa lyetu nelo vànitusususa. Amahe anevo nelo vápite kunsati wake ulyamba na mambumbu,"},{"book":"Luka","chapter":"24","verse":"23","text":"henga nanga pavanaukojije mmili wake. Bahi nkuuyang'ana nkunatuhaulila hwetu kuva, malaika vánivahumila nkuvahaulila kuva, Yesu mumi."},{"book":"Luka","chapter":"24","verse":"24","text":"Anepo vanu vanji va nnikuwa lyetu nkuhwena kunsati. Na vanang'o uchocho nanga pavanauwene mmili wanga Yesu, malinga chivanahawile avala amahe.”"},{"book":"Luka","chapter":"24","verse":"25","text":"Bahi Yesu nkuvahaulila avala vakuhundwa vavili kuchidoni, “Mwenu ni mmanu mukávele na lúnda na mitima yenu ìninonopa kulakulupila mambo lammalele lavanatangwele manabii!"},{"book":"Luka","chapter":"24","verse":"26","text":"Dachi, ikáchilembelewa Kilisto abanihwe namuna aneyo na kuinjila muukulu wake?”"},{"book":"Luka","chapter":"24","verse":"27","text":"Bahi Yesu nkuvafafanulila saana mambo lammalele lamwâmba mwene, lalembwîje Mmalemba Lanaswe, kutandikila vitabu vya Musa mpaka vitabu vya manabii vammalele."},{"book":"Luka","chapter":"24","verse":"28","text":"Pavanavele pepi na chijiji chivachihwena, Yesu nkulitenda kuva muchi àmbehweneha na mwanda."},{"book":"Luka","chapter":"24","verse":"29","text":"Henga vanang'o nkunnyuwa namene uvachidoni, “Ikala chalumo na hwetu apano kwa kuva, vino nni chinalyulo na liduva lìniswa.” Bahi Yesu nkuinjila nng'ande, nkuikala navo."},{"book":"Luka","chapter":"24","verse":"30","text":"Yesu panaikele kulya chakulya pamo na anevo vakuhundwa, nkuutwala nkate, nkunshukulu Nnungu, nkuumeya, nkuvayavila."},{"book":"Luka","chapter":"24","verse":"31","text":"Upala, ding'ano dyavo nkuvauila, nkupata kummala Yesu, henga Yesu nkuwalawala pameho pavo."},{"book":"Luka","chapter":"24","verse":"32","text":"Bahi anevo vakuhundwa nkuva uvahaulanila kuva, “Dachi, tenda mitima yetu ínahangalala apala pachitangola na hwetu nndila na kutufafanulila Malemba Lanaswe?”"},{"book":"Luka","chapter":"24","verse":"33","text":"Uhiku uula anevo vakuhundwa nkuukananga, nkuhwena ku Yelusalemu. Aneko nkuvakoja avala vakuhundwa kumi na moja vanga Yesu chalumo na vanu vanji vanavelenge pamo na vanang'o."},{"book":"Luka","chapter":"24","verse":"34","text":"Anevo vanu nkuvahaulila avala vakuhundwa vavili kuchidoni, “Muhiu Nang'olo ànifufuka, na ànnyumidile Simoni.”"},{"book":"Luka","chapter":"24","verse":"35","text":"Na avala vakuhundwa vavili navanang'o nkuvahaulila anevo vanu mambo lammalele lanahumidile nndila na namuna chivanapete kummala Yesu panaumeite nkate."},{"book":"Luka","chapter":"24","verse":"36","text":"Bahi pavachilonjelela mambo anelo, upala Yesu mwene nkuimila paching'ati pavo, nkuvahaulila kuchidoni, “Amani ììve pamo na mwenu.”"},{"book":"Luka","chapter":"24","verse":"37","text":"Vammalele nkususuka na kuyopa namene kwa kuva, vátenda kuva vàliwene lihoka lyake."},{"book":"Luka","chapter":"24","verse":"38","text":"Henga Yesu nkuvahaulila kuchidoni, “Ing'anya ntwani mùnayopa na kuva na lipamba mmitima yenu?"},{"book":"Luka","chapter":"24","verse":"39","text":"Lolanga makono na madodo langu, mumale kuva nangu njo nimwene. Ngupamepame mulole, kwa kuva, lihoka nanga paliva na mmili wala mawangwa muchi chimungwona nangu.”"},{"book":"Luka","chapter":"24","verse":"40","text":"Patangwele malove anelo, nkuvalanguja makono na madodo lake."},{"book":"Luka","chapter":"24","verse":"41","text":"Pavanavele bado vakànambikukulupila ing'anya ya ihangaladi na ikangani ivanavenayo, Yesu nkuvauja kuchidoni, “Mùniva na chakulya chohecho apano?”"},{"book":"Luka","chapter":"24","verse":"42","text":"Vanang'o nkumwing'a chipande cha uhomba anayanikwije pamoto."},{"book":"Luka","chapter":"24","verse":"43","text":"Yesu nkuchitwala, nkuchilya, akuno vammalele vavenkunnòlà."},{"book":"Luka","chapter":"24","verse":"44","text":"Anepo Yesu nkuvahaulila kuchidoni, “Pannavele pamo na mwenu naninnyaulilanga kuva, mambo lammalele langwâmba nangu lalembwîje mmitabu vya Sheliya yanga Musa na mmitabu vya manabii na mu Sabuli, lasima latimiswe.”"},{"book":"Luka","chapter":"24","verse":"45","text":"Bahi Yesu nkudilangajija ding'ano dyavo uchinga vapate kulamala Malemba Lanaswe."},{"book":"Luka","chapter":"24","verse":"46","text":"Nkuvahaulila kuchidoni, “Ìnilembwa Mmalemba Lanaswe kuva, Kilisto àmbebanihwa mpaka kuhwa, na liduva lya tatu lya kuhwa kwake àmbefufuliwa."},{"book":"Luka","chapter":"24","verse":"47","text":"Uchocho, ìnilembwa kuva, kutandikila pa Yelusalemu, vanu va vilambo vyammalele vàmbehubiliwa kuyamba kuleka masambi na kusamehewa masambi kwa mamulaka la lina lyake."},{"book":"Luka","chapter":"24","verse":"48","text":"Na mwenu njo mumbehûmya ushahidi wa mambo anelo lammalele."},{"book":"Luka","chapter":"24","verse":"49","text":"Na nangu nimwene nguchinimpelekejije mwenu ahadi aila yaahidite Atatangu kwenu mwenu. Henga ikalanga upano pa Yelusalemu mpaka pamumbepwechelela dimongo dihalôka muha kulihunde.”"},{"book":"Luka","chapter":"24","verse":"50","text":"Bahi Yesu nkuvalodya vakuhundwa vake kuhwena pepi na chijiji cha ku Besaniya, aneko nkunyoloja makono lake muha, nkuvabaliki."},{"book":"Luka","chapter":"24","verse":"51","text":"Panavele nkuvabaliki nkuhapukana navo, Nnungu nkuntwala Yesu kuhwena muha kulihunde."},{"book":"Luka","chapter":"24","verse":"52","text":"Vanang'o nkumwabudu, anepo nkuuyang'ana ku Yelusalemu akuno uvahangalala namene."},{"book":"Luka","chapter":"24","verse":"53","text":"Bahi anevo vakuhundwa maduva lammalele nkuva uvatimba pa Ing'ande ya Nnungu uvannombolela Nnungu."}]}