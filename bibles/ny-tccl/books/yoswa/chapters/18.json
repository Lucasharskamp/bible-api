{"data":[{"book":"Yoswa","chapter":"18","verse":"1","text":"Atagonjetsa dziko lonse Aisraeli anasonkhana ku Silo ndipo anayimikako tenti ya msonkhano."},{"book":"Yoswa","chapter":"18","verse":"2","text":"Koma pa nthawiyo nʼkuti mafuko asanu ndi awiri a Aisraeli asanalandire cholowa chawo."},{"book":"Yoswa","chapter":"18","verse":"3","text":"Ndipo Yoswa anati kwa Aisraeli, “Kodi mudikira mpaka liti kuti mulowe ndi kulanda dziko limene Yehova Mulungu wa makolo anu wakupatsani?"},{"book":"Yoswa","chapter":"18","verse":"4","text":"Sankhani amuna atatu kuchokera ku fuko lililonse ndipo ine ndidzawatuma kuti akayendere dzikolo ndi kukalilembera bwino kuti ndiligawe kukhala lawo. Akatero, abwererenso kwa ine."},{"book":"Yoswa","chapter":"18","verse":"5","text":"Aligawe dzikolo mʼzigawo zisanu ndi ziwiri; fuko la Yuda lidzakhale ndi dziko lake la kummwera ndi nyumba ya Yosefe ikhalebe mʼdziko lawo la kumpoto."},{"book":"Yoswa","chapter":"18","verse":"6","text":"Mudzalembe mawu ofotokoza za zigawo zisanu ndi ziwiri za dzikolo, ndi kubwera nawo kwa ine. Tsono ineyo ndidzakuchitirani maere pamaso pa Yehova Mulungu wanu."},{"book":"Yoswa","chapter":"18","verse":"7","text":"Alevi asakhale ndi dziko pakati panu, chifukwa gawo lawo ndi kutumikira Yehova pa ntchito ya unsembe. Ndipo Gadi, Rubeni ndi theka la fuko la Manase analandira kale cholowa chawo kummawa kwa Yorodani. Mose mtumiki wa Yehova ndiye anawapatsa.”"},{"book":"Yoswa","chapter":"18","verse":"8","text":"Anthuwo akupita kukalembera dzikolo, Yoswa anawalangiza kuti, “Pitani mukayendere ndi kulembera dzikolo. Kenaka mukabwere kwa ine, ndidzakuchitirani maere kuno ku Silo pamaso pa Yehova.”"},{"book":"Yoswa","chapter":"18","verse":"9","text":"Ndipo anthu anachoka ndi kukayendera dziko lonse. Iwo analemba bwinobwino mʼbuku za dzikolo, mzinda ndi mzinda. Analigawa magawo asanu ndi awiri, ndipo anabwerera kwa Yoswa ku misasa ya ku Silo."},{"book":"Yoswa","chapter":"18","verse":"10","text":"Pambuyo pake Yoswa anawachitira maere ku Silo pamaso pa Yehova, ndipo fuko lililonse la Israeli analigawira dziko lake."},{"book":"Yoswa","chapter":"18","verse":"11","text":"Maere anagwera mabanja a fuko la Benjamini. Dziko limene anapatsidwa linali pakati pa fuko la Yuda ndi fuko la Yosefe:"},{"book":"Yoswa","chapter":"18","verse":"12","text":"Mbali ya kumpoto malire awo anayambira ku Yorodani nalowera chakumpoto kwa matsitso a ku Yeriko kulowera cha kumadzulo kwa dziko la ku mapiri ndi kukafika ku chipululu cha Beti-Aveni."},{"book":"Yoswa","chapter":"18","verse":"13","text":"Kuchokera kumeneko malirewo analoza ku Luzi nadutsa mʼmbali mwa mapiri kummwera kwa Luzi (ndiye Beteli) ndipo anatsika mpaka ku Ataroti Adari, ku mapiri a kummwera kwa Beti-Horoni wa Kumunsi."},{"book":"Yoswa","chapter":"18","verse":"14","text":"Ndipo malirewo analowanso kwina, analunjika kummwera kuchokera kumadzulo kwake kwa phiri loyangʼanana ndi Beti-Horoni, mpaka ku mzinda wa Kiriyati Baala (ndiye Kiriati Yearimu), mzinda wa anthu a fuko la Yuda. Amenewa ndiye anali malire a mbali ya kumadzulo."},{"book":"Yoswa","chapter":"18","verse":"15","text":"Malire a kummwera anayambira mʼmphepete mwenimweni mwa Kiriati Yearimu napita kumadzulo mpaka kukafika ku akasupe a Nefitowa."},{"book":"Yoswa","chapter":"18","verse":"16","text":"Malire anatsikira mʼmphepete mwa phiri loyangʼanana ndi chigwa cha Beni Hinomu, kumpoto kwa chigwa cha Refaimu. Anapitirira kutsikira ku chigwa cha Hinomu kummwera kwa chitunda cha Ayebusi mpaka ku Eni Rogeli."},{"book":"Yoswa","chapter":"18","verse":"17","text":"Kenaka anakhotera kumpoto kupita ku Eni-Semesi, kupitirira mpaka ku Geliloti amene amayangʼanana ndi pokwera pa Adumimu. Kenaka malire anatsikira ku Mwala wa Bohani, mwana wa Rubeni."},{"book":"Yoswa","chapter":"18","verse":"18","text":"Anabzola cha kumpoto kwa chitunda cha Beti Araba ndi kutsikabe mpaka ku chigwa cha Yorodani."},{"book":"Yoswa","chapter":"18","verse":"19","text":"Anabzolanso cha kumpoto kwa chitunda cha Beti-Hogila kukafika cha kumpoto ku gombe la Nyanja ya Mchere kumene mtsinje wa Yorodani umathirirako, cha kummwera kwenikweni. Awa anali malire a kummwera."},{"book":"Yoswa","chapter":"18","verse":"20","text":"Yorodani ndiye anali malire a mbali ya kummawa."},{"book":"Yoswa","chapter":"18","verse":"21","text":"Mabanja a fuko la Benjamini anali ndi mizinda iyi;"},{"book":"Yoswa","chapter":"18","verse":"22","text":"Beti-Araba, Zemaraimu, Beteli"},{"book":"Yoswa","chapter":"18","verse":"23","text":"Avimu, Para, Ofiri,"},{"book":"Yoswa","chapter":"18","verse":"24","text":"Kefari-Amoni, Ofini ndi Geba, mizinda khumi ndi awiri ndi midzi yake"},{"book":"Yoswa","chapter":"18","verse":"25","text":"Panalinso Gibiyoni, Rama, Beeroti,"},{"book":"Yoswa","chapter":"18","verse":"26","text":"Mizipa, Kefira, Moza"},{"book":"Yoswa","chapter":"18","verse":"27","text":"Rekemu, Iripeeli, Tarala,"},{"book":"Yoswa","chapter":"18","verse":"28","text":"Zera Haelefu, mzinda wa Ayebusi (ndiye kuti Yerusalemu) Gibeya ndi Kiriati, mizinda 14 ndi midzi yake."}]}