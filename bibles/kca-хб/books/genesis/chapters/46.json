{"data":[{"book":"Genesis","chapter":"46","verse":"1","text":"Израиль ԓўв тӑйәм ŏтәԓ пиԓән мӑнәс, пӑ Вирсавияйа йŏхтәс, пӑ Исаак ащеԓ Турма Иаков щита йир верәс."},{"book":"Genesis","chapter":"46","verse":"2","text":"Атәԓән уԓәмән Турәм Израиль вохсәԓы: «Иаков! Иаков!» Ԓўв йастәс: «Ма щи»."},{"book":"Genesis","chapter":"46","verse":"3","text":"Турәм йастәс: «Ма Турәм, нӑӈ ащен Турәм; Египет мўва мӑнты аԓ пӑԓа, щита нӑӈ эԓтэн вŏԓаӈ мир тыйәԓтԓәм;"},{"book":"Genesis","chapter":"46","verse":"4","text":"Ма нӑӈ пиԓэнән Египет мўва мӑнԓәм, Ма нынан йŏхԓы па туԓԓам. Иосиф ԓўв йошәԓән нӑӈ сэмԓан лӑп петԓәԓы»."},{"book":"Genesis","chapter":"46","verse":"5","text":"Вирсавия эԓты Иаков йэԓԓы мӑнәс; пӑ щӑԓта Израиль пŏхәт Иаков ики, ԋаврэмԓаԓ, имиԓаԓ пиԓән колесница ԓовәӈ ухԓәтән Египет мўва тусԓаԓ; щитәт фараонән китсайәт, ԓўвеԓ туты урәӈән."},{"book":"Genesis","chapter":"46","verse":"6","text":"Ханаан мўвән шитәм войԓаԓ пӑ пŏрмасԓаԓ пӑтән ўсԓаԓ, пӑ Египет мўва йŏхәтсәт, – Иаков пӑ хŏԓ рутәԓ ԓўв пиԓәԓән."},{"book":"Genesis","chapter":"46","verse":"7","text":"Пŏхԓаԓ пӑ хиԓыԓаԓ, эвиԓаԓ пӑ хиԓынэԓаԓ, пӑ хŏԓ рутәԓ ԓўв пиԓәԓән Египет мўва пӑтән тусԓы."},{"book":"Genesis","chapter":"46","verse":"8","text":"Тӑта щи Египет мўва йŏхтәм Израиль пŏхԓаԓ нэмәт: Иаков пӑ ԓўв пŏхԓаԓ. Иаков оԓәӈ пŏхәԓ Рувим."},{"book":"Genesis","chapter":"46","verse":"9","text":"Рувим пŏхәт: Ханох пӑ Фаллу, Хецрон пӑ Харми."},{"book":"Genesis","chapter":"46","verse":"10","text":"Симеон пŏхәт: Иемуил пӑ Иамин, пӑ Огад, пӑ Иахин, пӑ Цохар, пӑ Саул, ханаан нэ пŏх."},{"book":"Genesis","chapter":"46","verse":"11","text":"Левий пŏхәт: Гирсон, Кааф пӑ Мерари."},{"book":"Genesis","chapter":"46","verse":"12","text":"Иуда пŏхәт: Ир пӑ Онан, пӑ Шела, пӑ Фарес, пӑ Зара; туп Ир пӑ Онан ханаан мўвән пӑрсәтән. Фарес пŏхәт: Есром пӑ Хамул."},{"book":"Genesis","chapter":"46","verse":"13","text":"Иссахар пŏхәт: Фола пӑ Фува, Иов пӑ Шимрон."},{"book":"Genesis","chapter":"46","verse":"14","text":"Завулон пŏхәт: Серед пӑ Елон, пӑ Иахлеил."},{"book":"Genesis","chapter":"46","verse":"15","text":"Щит Лия тыхәԓ тэԓ ус, Месопотамия мўвән Иакова тӑйәм пŏхәт пӑ Дина эвеԓ, пӑ ԓыв пŏхԓаԓ. Аратәԓән ԋӑԓйаӈ пеԓа хуԓәм хŏйат эвиԓаԓ пӑ пŏхԓаԓ, пӑ ԓыв ԋаврэмԓаԓ."},{"book":"Genesis","chapter":"46","verse":"16","text":"Гад пŏхәт: Цифион пӑ Хагги, Шуни пӑ Эцбон, Ери пӑ Ароди пӑ Арели."},{"book":"Genesis","chapter":"46","verse":"17","text":"Асир пŏхәт: Имна пӑ Ишва, пӑ Ишви, пӑ Бриа, пӑ Серах нэ ŏпеԓ. Бриа пŏхәт: Хевер пӑ Малхиил."},{"book":"Genesis","chapter":"46","verse":"18","text":"Щит Зелфа тыхәԓ тэԓ ус, Лаванән Лия эвеԓа ԓўв митнэӈа мӑса. Иакова ԓўв энмәԓтәм тыхԓаԓ аратәԓән хутхŏщйаӈ ԋаврэм ус."},{"book":"Genesis","chapter":"46","verse":"19","text":"Иаков Рахиль имеԓ пŏхәт: Иосиф пӑ Вениамин."},{"book":"Genesis","chapter":"46","verse":"20","text":"Египет мўвән Иосиф хŏща Манассия пӑ Ефрем сэма питсәтән, Асенефа, Илиополь вош Потифер нэмпи йир верты хŏйат эвийән, сэма пайәтсайтән."},{"book":"Genesis","chapter":"46","verse":"21","text":"Вениамин пŏхәт: Бела пӑ Бехер пӑ Ашбел; Гера пӑ Нааман, Эхи пӑ Рош, Муппим пӑ Хуппим пӑ Ард."},{"book":"Genesis","chapter":"46","verse":"22","text":"Щит иса Рахиль тыхәԓ тэԓ ус, хŏйтат Иаков хŏща сэма питсәт, аратәԓән ԋӑԓхŏщйаӈ хŏйат."},{"book":"Genesis","chapter":"46","verse":"23","text":"Дан пŏх: Хушим."},{"book":"Genesis","chapter":"46","verse":"24","text":"Неффалим пŏхәт: Иахцеил пӑ Гуни, пӑ Иецер, пӑ Шиллем."},{"book":"Genesis","chapter":"46","verse":"25","text":"Тӑм Валла тыхәԓ тэԓ ус, Лаванән Рахиль эвеԓа ԓўв митнэӈа мӑса. Иакова ԓўв энмәԓтәм тыхәԓ тэԓәԓ аратәԓән ԓапәт хŏйат."},{"book":"Genesis","chapter":"46","verse":"26","text":"Египет мўва Иаков пиԓән йŏхтәм хŏйатәт, хŏйтат ԓўв эԓтэԓ тыйсәт, аратәԓән ԓапәтйаӈ пеԓа хут хŏйат, ԓыв тўмпеԓән хŏԓна Иаков пŏхԓаԓ имет па."},{"book":"Genesis","chapter":"46","verse":"27","text":"Иосиф пŏхӈән, хŏйӈән Египет мўвән сэма питсәӈән, кӑт хŏйат. Египет мўва касԓәм Иаков хŏттэԓ хŏйат иуԓтыйа ԓапәтйаӈ."},{"book":"Genesis","chapter":"46","verse":"28","text":"Иаков ԓўв йэԓпеԓән Иосиф хŏща Иуда китсәԓы, Иосифән Гесем пеԓа йуш аԉты урәӈән. Щӑԓта Гесем мўва ԓыв йŏхәтсәт."},{"book":"Genesis","chapter":"46","verse":"29","text":"Иосиф ԓўв колесница ԓовәӈ ухԓәԓ киртсәԓы пӑ Израиль ащеԓ йэщаԓт Гесем мўва мӑнәс, ԓўвеԓ кащаԓәмәԓән, ӑпәԓсәԓы, пӑ ԓўв сапԓәԓән хўв хоԓԓәс."},{"book":"Genesis","chapter":"46","verse":"30","text":"Пӑ Израиль Иосифа йастәс: «Ин ма нӑӈен ԓыԓӈа ватмем йўпийән пӑрты верәтԓәм»."},{"book":"Genesis","chapter":"46","verse":"31","text":"Иосиф йайԓаԓа пӑ ащеԓ хŏт тэԓа йастәс: «Ма мӑнԓәм, фараона айкеԓ туԓәм пӑ ԓўвеԓ йастәԓәм: ‘Ма йайԓам пӑ ма ащем хот тэԓ, хŏйтат Ханаан мўвән усәт, ма хŏщайэм йŏхәтсәт;"},{"book":"Genesis","chapter":"46","verse":"32","text":"щит ош шавиты хŏйатәт; ԓыв вой энмәԓԓәт; пӑ ун вой па ай вой тащԓаԓ пӑ мўй тӑйԓәт, ԓыв пӑтән тусԓаԓ’."},{"book":"Genesis","chapter":"46","verse":"33","text":"Фараон нынан вохԓаԓы ки пӑ иԋщәсԓәԓы: ‘Мўй верман уԓԓәты?’,"},{"book":"Genesis","chapter":"46","verse":"34","text":"нын щиты йастаты: ‘Мўӈ, нӑӈ митйохԓан, айтэԓән ин тӑм унты вой энмәԓтман усув, опращԓув иты’; щишән, нын Гесем мўвән уԓты хӑйԓайты. Египет хŏйатәт ош шавиты хŏйатәт ӑт шӑктәԓԓаԓ, ԓывиԓаԓа щит ўкщәм»."}]}