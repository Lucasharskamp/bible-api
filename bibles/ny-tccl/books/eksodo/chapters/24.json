{"data":[{"book":"Eksodo","chapter":"24","verse":"1","text":"Ndipo Yehova anati kwa Mose, “Bwera ku phiri kuno kwa Yehova, iwe pamodzi ndi Aaroni, Nadabu, Abihu ndi akuluakulu a Israeli makumi asanu ndi awiri. Enanu mundipembedze muli chapatali."},{"book":"Eksodo","chapter":"24","verse":"2","text":"Koma Mose yekha ayandikire Yehova, ndipo enawo asayandikire. Komanso anthu ena onse asakwere nawe ku phiri kuno.”"},{"book":"Eksodo","chapter":"24","verse":"3","text":"Tsono Mose anapita kukawuza anthu mawu onse a Yehova ndi malamulo onse, ndipo anthu onse anayankha mogwirizana kuti, “Tidzachita zonse zimene Yehova wanena.”"},{"book":"Eksodo","chapter":"24","verse":"4","text":"Ndipo Mose analemba zonse zimene Yehova ananena."},{"book":"Eksodo","chapter":"24","verse":"5","text":"Kenaka Mose anatuma Aisraeli achinyamata kuti aphe ndi kukapereka kwa Yehova nsembe zopsereza zachiyanjano."},{"book":"Eksodo","chapter":"24","verse":"6","text":"Mose anatenga theka la magazi ndi kuyika mʼmbale, ndipo theka linalo analiwaza pa guwa lansembe."},{"book":"Eksodo","chapter":"24","verse":"7","text":"Anatenganso Buku la Chipangano ndi kuwerengera anthu. Anthuwo anayankha kuti, “Zonse zimene Yehova wanena tamva, ndipo tidzazichita.”"},{"book":"Eksodo","chapter":"24","verse":"8","text":"Kenaka Mose anatenga magazi, nawaza anthuwo ndipo anati, “Awa ndi magazi a pangano limene Yehova wapanga ndi inu molingana ndi mawu ake onsewa.”"},{"book":"Eksodo","chapter":"24","verse":"9","text":"Kenaka Mose pamodzi ndi Aaroni, Nadabu, Abihu ndi akuluakulu makumi asanu ndi awiri a Israeli aja anakwera ku phiri,"},{"book":"Eksodo","chapter":"24","verse":"10","text":"ndipo anaona Mulungu wa Israeli. Pansi pa mapazi ake panali njira yoyendamo yopangidwa ndi mwala wa safiro woyalidwa bwino wa maonekedwe owala ngati thambo."},{"book":"Eksodo","chapter":"24","verse":"11","text":"Ngakhale anaona Yehova koma sanafe, mʼmalo mwake anadya ndi kumwa."},{"book":"Eksodo","chapter":"24","verse":"12","text":"Yehova anati kwa Mose, “Bwera kwa ine ku phiri kuno, ndipo udikire konkuno. Ndidzakupatsa miyala imene ndalembapo malemba kuti ndiwaphunzitse.”"},{"book":"Eksodo","chapter":"24","verse":"13","text":"Ndipo anayamba ulendo wopita ku phiri la Mulungu pamodzi ndi womuthandiza wake Yoswa."},{"book":"Eksodo","chapter":"24","verse":"14","text":"Apa nʼkuti Mose atawawuza akuluakulu aja kuti, “Mudikire pano mpaka titabweranso. Aaroni ndi Huri ali nanu, aliyense amene ali ndi milandu apite kwa iwo.”"},{"book":"Eksodo","chapter":"24","verse":"15","text":"Mose atakwera ku phiri kuja mtambo unaphimba phirilo."},{"book":"Eksodo","chapter":"24","verse":"16","text":"Ulemerero wa Yehova unakhala pa phiri la Sinai, ndipo mtambo unaphimba phirilo kwa masiku asanu ndi limodzi. Pa tsiku lachisanu ndi chiwiri Yehova anayitana Mose kuchokera mu mtambowo."},{"book":"Eksodo","chapter":"24","verse":"17","text":"Ulemerero wa Yehova uja unkaoneka ngati malawi a moto pamwamba pa phirilo."},{"book":"Eksodo","chapter":"24","verse":"18","text":"Ndipo Mose analowa mʼmitambo nakwera phiri. Iye anakhala ku phiriko 40 usana ndi usiku."}]}