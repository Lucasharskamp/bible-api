{"data":[{"book":"ΚΑΤΑ ΜΑΡΚΟΝ","chapter":"4","verse":"1","text":"Καὶ πάλιν ἤρξατο διδάσκειν παρὰ τὴν θάλασσαν· καὶ συνήχθη πρὸς αὐτὸν ὄχλος πολύς, ὥστε αὐτὸν ἐμβάντα εἰς τὸ πλοῖον καθῆσθαι ἐν τῇ θαλάσσῃ· καὶ πᾶς ὁ ὄχλος πρὸς τὴν θάλασσαν ἐπὶ τῆς γῆς ἦσαν."},{"book":"ΚΑΤΑ ΜΑΡΚΟΝ","chapter":"4","verse":"2","text":"καὶ ἐδίδασκεν αὐτοὺς ἐν παραβολαῖς πολλά, καὶ ἔλεγεν αὐτοῖς ἐν τῇ διδαχῇ αὐτοῦ·"},{"book":"ΚΑΤΑ ΜΑΡΚΟΝ","chapter":"4","verse":"3","text":"ἀκούετε. ἰδοὺ ἐξῆλθεν ὁ σπείρων τοῦ σπεῖραι."},{"book":"ΚΑΤΑ ΜΑΡΚΟΝ","chapter":"4","verse":"4","text":"καὶ ἐγένετο ἐν τῷ σπείρειν ὃ μὲν ἔπεσεν ἐπὶ τὴν ὁδόν, καὶ ἦλθον τὰ πετεινὰ καὶ κατέφαγεν αὐτό·"},{"book":"ΚΑΤΑ ΜΑΡΚΟΝ","chapter":"4","verse":"5","text":"καὶ ἄλλο ἔπεσεν ἐπὶ τὸ πετρῶδες, ὅπου οὐκ εἶχε γῆν πολλήν, καὶ εὐθέως ἐξανέτειλε διὰ τὸ μὴ ἔχειν βάθος γῆς,"},{"book":"ΚΑΤΑ ΜΑΡΚΟΝ","chapter":"4","verse":"6","text":"ἡλίου δὲ ἀνατείλαντος ἐκαυματίσθη, καὶ διὰ τὸ μὴ ἔχειν ῥίζαν ἐξηράνθη·"},{"book":"ΚΑΤΑ ΜΑΡΚΟΝ","chapter":"4","verse":"7","text":"καὶ ἄλλο ἔπεσεν εἰς τὰς ἀκάνθας, καὶ ἀνέβησαν αἱ ἄκανθαι καὶ συνέπνιξαν αὐτό, καὶ καρπὸν οὐκ ἔδωκε·"},{"book":"ΚΑΤΑ ΜΑΡΚΟΝ","chapter":"4","verse":"8","text":"καὶ ἄλλο ἔπεσεν εἰς τὴν γῆν τὴν καλὴν καὶ ἐδίδου καρπὸν ἀναβαίνοντα καὶ αὐξάνοντα, καὶ ἔφερεν ἐν τριάκοντα καὶ ἐν ἑξήκοντα καὶ ἐν ἑκατόν."},{"book":"ΚΑΤΑ ΜΑΡΚΟΝ","chapter":"4","verse":"9","text":"καὶ ἔλεγεν αὐτοῖς· ὁ ἔχων ὦτα ἀκούειν ἀκουέτω."},{"book":"ΚΑΤΑ ΜΑΡΚΟΝ","chapter":"4","verse":"10","text":"Ὅτε δὲ ἐγένετο κατὰ μόνας, ἠρώτησαν αὐτὸν οἱ περὶ αὐτὸν σὺν τοῖς δώδεκα τὴν παραβολήν."},{"book":"ΚΑΤΑ ΜΑΡΚΟΝ","chapter":"4","verse":"11","text":"καὶ ἔλεγεν αὐτοῖς· ὑμῖν δέδοται γνῶναι τὰ μυστήρια τῆς βασιλείας τοῦ Θεοῦ· ἐκείνοις δὲ τοῖς ἔξω ἐν παραβολαῖς τὰ πάντα γίνεται,"},{"book":"ΚΑΤΑ ΜΑΡΚΟΝ","chapter":"4","verse":"12","text":"ἵνα βλέποντες βλέπωσι καὶ μὴ ἴδωσι, καὶ ἀκούοντες ἀκούωσι καὶ μὴ συνιῶσι, μήποτε ἐπιστρέψωσι καὶ ἀφεθῇ αὐτοῖς τὰ ἁμαρτήματα."},{"book":"ΚΑΤΑ ΜΑΡΚΟΝ","chapter":"4","verse":"13","text":"καὶ λέγει αὐτοῖς· οὐκ οἴδατε τὴν παραβολὴν ταύτην, καὶ πῶς πάσας τὰς παραβολὰς γνώσεσθε;"},{"book":"ΚΑΤΑ ΜΑΡΚΟΝ","chapter":"4","verse":"14","text":"ὁ σπείρων τὸν λόγον σπείρει."},{"book":"ΚΑΤΑ ΜΑΡΚΟΝ","chapter":"4","verse":"15","text":"οὗτοι δέ εἰσιν οἱ παρὰ τὴν ὁδὸν ὅπου σπείρεται ὁ λόγος, καὶ ὅταν ἀκούσωσιν, εὐθὺς ἔρχεται ὁ σατανᾶς καὶ αἴρει τὸν λόγον τὸν ἐσπαρμένον ἐν ταῖς καρδίαις αὐτῶν."},{"book":"ΚΑΤΑ ΜΑΡΚΟΝ","chapter":"4","verse":"16","text":"καὶ οὗτοι ὁμοίως εἰσὶν οἱ ἐπὶ τὰ πετρώδη σπειρόμενοι, οἳ ὅταν ἀκούσωσι τὸν λόγον, εὐθὺς μετὰ χαρᾶς λαμβάνουσιν αὐτόν,"},{"book":"ΚΑΤΑ ΜΑΡΚΟΝ","chapter":"4","verse":"17","text":"καὶ οὐκ ἔχουσι ῥίζαν ἐν ἑαυτοῖς, ἀλλὰ πρόσκαιροί εἰσιν· εἶτα γενομένης θλίψεως ἢ διωγμοῦ διὰ τὸν λόγον, εὐθὺς σκανδαλίζονται."},{"book":"ΚΑΤΑ ΜΑΡΚΟΝ","chapter":"4","verse":"18","text":"καὶ οὗτοί εἰσιν οἱ εἰς τὰς ἀκάνθας σπειρόμενοι, οἱ τὸν λόγον ἀκούοντες,"},{"book":"ΚΑΤΑ ΜΑΡΚΟΝ","chapter":"4","verse":"19","text":"καὶ αἱ μέριμναι τοῦ αἰῶνος τούτου καὶ ἡ ἀπάτη τοῦ πλούτου καὶ αἱ περὶ τὰ λοιπὰ ἐπιθυμίαι εἰσπορευόμεναι συμπνίγουσι τὸν λόγον, καὶ ἄκαρπος γίνεται."},{"book":"ΚΑΤΑ ΜΑΡΚΟΝ","chapter":"4","verse":"20","text":"καὶ οὗτοί εἰσιν οἱ ἐπὶ τὴν γῆν τὴν καλὴν σπαρέντες, οἵτινες ἀκούουσι τὸν λόγον καὶ παραδέχονται, καὶ καρποφοροῦσιν ἐν τριάκοντα καὶ ἐν ἑξήκοντα καὶ ἐν ἑκατόν."},{"book":"ΚΑΤΑ ΜΑΡΚΟΝ","chapter":"4","verse":"21","text":"Καὶ ἔλεγεν αὐτοῖς· μήτι ἔρχεται ὁ λύχνος ἵνα ὑπὸ τὸν μόδιον τεθῇ ἢ ὑπὸ τὴν κλίνην; οὐχ ἵνα ἐπὶ τὴν λυχνίαν ἐπιτεθῇ;"},{"book":"ΚΑΤΑ ΜΑΡΚΟΝ","chapter":"4","verse":"22","text":"οὐ γάρ ἐστι κρυπτὸν ὃ ἐὰν μὴ φανερωθῇ, οὐδὲ ἐγένετο ἀπόκρυφον ἀλλ᾽ ἵνα ἔλθῃ εἰς φανερόν."},{"book":"ΚΑΤΑ ΜΑΡΚΟΝ","chapter":"4","verse":"23","text":"εἴ τις ἔχει ὦτα ἀκούειν, ἀκουέτω."},{"book":"ΚΑΤΑ ΜΑΡΚΟΝ","chapter":"4","verse":"24","text":"Καὶ ἔλεγεν αὐτοῖς· βλέπετε τί ἀκούετε. ἐν ᾧ μέτρῳ μετρεῖτε, μετρηθήσεται ὑμῖν, καὶ προστεθήσεται ὑμῖν τοῖς ἀκούουσιν."},{"book":"ΚΑΤΑ ΜΑΡΚΟΝ","chapter":"4","verse":"25","text":"ὃς γὰρ ἂν ἔχῃ, δοθήσεται αὐτῷ· καὶ ὃς οὐκ ἔχει, καὶ ὃ ἔχει ἀρθήσεται ἀπ᾽ αὐτοῦ."},{"book":"ΚΑΤΑ ΜΑΡΚΟΝ","chapter":"4","verse":"26","text":"Καὶ ἔλεγεν· οὕτως ἐστὶν ἡ βασιλεία τοῦ Θεοῦ, ὡς ἂν ἄνθρωπος βάλῃ τὸν σπόρον ἐπὶ τῆς γῆς,"},{"book":"ΚΑΤΑ ΜΑΡΚΟΝ","chapter":"4","verse":"27","text":"καὶ καθεύδῃ καὶ ἐγείρηται νύκτα καὶ ἡμέραν, καὶ ὁ σπόρος βλαστάνῃ καὶ μηκύνηται ὡς οὐκ οἶδεν αὐτός."},{"book":"ΚΑΤΑ ΜΑΡΚΟΝ","chapter":"4","verse":"28","text":"αὐτομάτη γὰρ ἡ γῆ καρποφορεῖ, πρῶτον χόρτον, εἶτα στάχυν, εἶτα πλήρη σῖτον ἐν τῷ στάχυϊ."},{"book":"ΚΑΤΑ ΜΑΡΚΟΝ","chapter":"4","verse":"29","text":"ὅταν δὲ παραδῷ ὁ καρπός, εὐθέως ἀποστέλλει τὸ δρέπανον, ὅτι παρέστηκεν ὁ θερισμός."},{"book":"ΚΑΤΑ ΜΑΡΚΟΝ","chapter":"4","verse":"30","text":"Καὶ ἔλεγε· πῶς ὁμοιώσωμεν τὴν βασιλείαν τοῦ Θεοῦ; ἢ ἐν τίνι παραβολῇ παραβάλωμεν αὐτήν;"},{"book":"ΚΑΤΑ ΜΑΡΚΟΝ","chapter":"4","verse":"31","text":"ὡς κόκκον σινάπεως, ὃς ὅταν σπαρῇ ἐπὶ τῆς γῆς, μικρότερος πάντων τῶν σπερμάτων ἐστὶ τῶν ἐπὶ τῆς γῆς·"},{"book":"ΚΑΤΑ ΜΑΡΚΟΝ","chapter":"4","verse":"32","text":"καὶ ὅταν σπαρῇ, ἀναβαίνει καὶ γίνεται μείζων πάντων τῶν λαχάνων, καὶ ποιεῖ κλάδους μεγάλους, ὥστε δύνασθαι ὑπὸ τὴν σκιὰν αὐτοῦ τὰ πετεινὰ τοῦ οὐρανοῦ κατασκηνοῦν."},{"book":"ΚΑΤΑ ΜΑΡΚΟΝ","chapter":"4","verse":"33","text":"Καὶ τοιαύταις παραβολαῖς πολλαῖς ἐλάλει αὐτοῖς τὸν λόγον, καθὼς ἠδύναντο ἀκούειν,"},{"book":"ΚΑΤΑ ΜΑΡΚΟΝ","chapter":"4","verse":"34","text":"χωρὶς δὲ παραβολῆς οὐκ ἐλάλει αὐτοῖς τὸν λόγον· κατ᾽ ἰδίαν δὲ τοῖς μαθηταῖς αὐτοῦ ἐπέλυε πάντα."},{"book":"ΚΑΤΑ ΜΑΡΚΟΝ","chapter":"4","verse":"35","text":"Καὶ λέγει αὐτοῖς ἐν ἐκείνῃ τῇ ἡμέρᾳ ὀψίας γενομένης· διέλθωμεν εἰς τὸ πέραν."},{"book":"ΚΑΤΑ ΜΑΡΚΟΝ","chapter":"4","verse":"36","text":"καὶ ἀφέντες τὸν ὄχλον παραλαμβάνουσιν αὐτὸν ὡς ἦν ἐν τῷ πλοίῳ· καὶ ἄλλα δὲ πλοῖα ἦν μετ᾽ αὐτοῦ."},{"book":"ΚΑΤΑ ΜΑΡΚΟΝ","chapter":"4","verse":"37","text":"καὶ γίνεται λαῖλαψ ἀνέμου μεγάλη, τὰ δὲ κύματα ἐπέβαλλεν εἰς τὸ πλοῖον, ὥστε ἤδη αὐτὸ βυθίζεσθαι."},{"book":"ΚΑΤΑ ΜΑΡΚΟΝ","chapter":"4","verse":"38","text":"καὶ ἦν αὐτὸς ἐπὶ τῇ πρύμνῃ ἐπὶ τὸ προσκεφάλαιον καθεύδων· καὶ διεγείρουσιν αὐτὸν καὶ λέγουσιν αὐτῷ· διδάσκαλε, οὐ μέλει σοι ὅτι ἀπολλύμεθα;"},{"book":"ΚΑΤΑ ΜΑΡΚΟΝ","chapter":"4","verse":"39","text":"καὶ διεγερθεὶς ἐπετίμησε τῷ ἀνέμῳ καὶ εἶπε τῇ θαλάσσῃ· σιώπα, πεφίμωσο. καὶ ἐκόπασεν ὁ ἄνεμος, καὶ ἐγένετο γαλήνη μεγάλη."},{"book":"ΚΑΤΑ ΜΑΡΚΟΝ","chapter":"4","verse":"40","text":"καὶ εἶπεν αὐτοῖς· τί δειλοί ἐστε οὕτω; πῶς οὐκ ἔχετε πίστιν;"},{"book":"ΚΑΤΑ ΜΑΡΚΟΝ","chapter":"4","verse":"41","text":"καὶ ἐφοβήθησαν φόβον μέγαν καὶ ἔλεγον πρὸς ἀλλήλους· τίς ἄρα οὗτός ἐστιν, ὅτι καὶ ὁ ἄνεμος καὶ ἡ θάλασσα ὑπακούουσιν αὐτῷ;"}]}