{"data":[{"book":"Ntandiliko","chapter":"15","verse":"1","text":"Bada ya kupita mambo anelo, Yahwe nkutangola na Ablamu mwindoto kuchidoni, “Ablamu unayope, kwa kuva, nangu njo nikuchûnga wako. Na inudyo yako ìmbekuva ing'ulu namene!”"},{"book":"Ntandiliko","chapter":"15","verse":"2","text":"Henga Ablamu nkuyang'ula kuchidoni, “Nang'olo Yahwe, balaka anedyo dìmbengukatapalila chani nangu nikavèlè na mwana? Eliezeli, munu wa ku Dameski njo ambetwâla mapala langu."},{"book":"Ntandiliko","chapter":"15","verse":"3","text":"Wako nanga paungujalidile nangu kumpata mwana. Bahi Eliezeli, ntumishi wa nng'ande mwangu, aneyo njo ambekûva mmapala wangu!”"},{"book":"Ntandiliko","chapter":"15","verse":"4","text":"Bahi Yahwe nkutangola kavila na Ablamu kuchidoni, “Aneyo ntumishi nanga pambetwala mapala lako! Henga mwana umbemmalêka wako umwene, aneyo njo ambetwâla mapala lako.”"},{"book":"Ntandiliko","chapter":"15","verse":"5","text":"Bahi Yahwe nkunhumya panda Ablamu nkunnyaulila kuchidoni, “Lola meho lako kumahunde udivalange dinondwa ikàva muhiu uchiuhulule kudivalanga!” Nkunnyaulila kavila kuchidoni, “Vanu va nnukolo lwako vàmbekuva muchi anedyo dinondwa dyudyona!”"},{"book":"Ntandiliko","chapter":"15","verse":"6","text":"Ablamu nkunkulupila Yahwe, na kwa kutenda uchocho Yahwe nkummalangila kuva wambone pameho pake."},{"book":"Ntandiliko","chapter":"15","verse":"7","text":"Nnungu nkunnyaulila kuchidoni, “Nangu njo Yahwe nikupelekejîje apano kuhaloka ku Ulu, imanga ya Vakaludayo, uchinga nikwing'e chilambo achino chììve mapala lako.”"},{"book":"Ntandiliko","chapter":"15","verse":"8","text":"Henga Ablamu nkummuja kuchidoni, “Nang'olo Yahwe, nangu nìmbemala dachi kuva chilambo achino chìmbekuva mapala langu?”"},{"book":"Ntandiliko","chapter":"15","verse":"9","text":"Yahwe nkunnyang'ula kuchidoni, “Ning'e ung'ombe wachimahe wa vyaka vitatu na umbudi wachimahe wa vyaka vitatu na ungandolo nannume wa vyaka vitatu na lideya na likanda lya umunda.”"},{"book":"Ntandiliko","chapter":"15","verse":"10","text":"Bahi Ablamu nkuvasinja anevo anyama vammalele na vyuni, nkumpelekejija Yahwe. Kila nnyama nkumpasulanya vipande vivili, nkuvipanga midododo mivili, uvilolana. Henga vyuni nanga panavipasulanyije vipande vivili."},{"book":"Ntandiliko","chapter":"15","verse":"11","text":"Na vipungo paviidile unadadola mituhi ya anyama anevo, Ablamu nkuva wavavinganga."},{"book":"Ntandiliko","chapter":"15","verse":"12","text":"Liduva palichiswa, Ablamu nkukamulwa na luwono luidôpa. Muuhiku uwowo, lupi lwanapi pii lwa kuyoha nkunnyidila Ablamu."},{"book":"Ntandiliko","chapter":"15","verse":"13","text":"Yahwe nkunnyaulila Ablamu kuchidoni, “Bahi umale kuva, muhiu vanu va nnukolo lwako vàmbekuva vamidi nchilambo chikávele chavo, vàmbejuhwa kuva vatumwa na vàmbebanihwa namene kwa vyaka myanne."},{"book":"Ntandiliko","chapter":"15","verse":"14","text":"Henga nìmbechihukumu asabu chilambo anecho chivambechitumikila muchi vatumwa, na ntululilo wake vanu anevo vàmbeuka nchilambo anecho vavèlè na dimali dyohe."},{"book":"Ntandiliko","chapter":"15","verse":"15","text":"Henga wako Ablamu ùmbeikala pachilambo kwa vyaka vyohe, na ùmbehila uhiku wa amani."},{"book":"Ntandiliko","chapter":"15","verse":"16","text":"Bada ya vanu va nnukolo lwako kuva vatumwa kwa vyaka myanne, vàmbeuya nchilambo achino, kwa kuva, mmahiku anelo lavambeuya, mambo lahakalenge la Vaamoli làmbekuva lahwikidìlè muuhiku uvalembelewa kwasibiwa.”"},{"book":"Ntandiliko","chapter":"15","verse":"17","text":"Bahi liduva paliswele na lupi palwendile, Ablamu nkuchona chilongo chitutûma lyohi na mwenje uyâka moto upìtà ching'ati avila vipande vya anyama."},{"book":"Ntandiliko","chapter":"15","verse":"18","text":"Liduva anelyo Yahwe nkutenda lilailano na Ablamu, nkuchidoni, “Chilambo achino nìveng'a vanu va nnukolo lwako, kutandikila kulipalu lya ku Misili mpaka kumuto aula nkulungwa wa Eflati,"},{"book":"Ntandiliko","chapter":"15","verse":"19","text":"yani vilambo vya Vakeni na Vakenizi na Vakadimoni,"},{"book":"Ntandiliko","chapter":"15","verse":"20","text":"na Vahiti na Vapelizi na Valefaimu,"},{"book":"Ntandiliko","chapter":"15","verse":"21","text":"na Vaamoli na Vakanaani na Vagiligashi na Vayebusi.”"}]}