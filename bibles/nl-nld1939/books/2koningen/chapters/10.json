{"data":[{"book":"2 Koningen","chapter":"10","verse":"1","text":"Nu had Achab zeventig zonen in Samaria wonen. Daarom schreef Jehoe brieven naar Samaria, die hij aan de bevelhebbers en de oudsten der stad, en aan de opvoeders van Achabs zonen richtte. De inhoud luidde aldus:"},{"book":"2 Koningen","chapter":"10","verse":"2","text":"Bij u bevinden zich de zonen van uw heer; verder hebt gij strijdwagens, paarden, een sterke muur en wapenvoorraad."},{"book":"2 Koningen","chapter":"10","verse":"3","text":"Wanneer deze brief u bereikt, ziet dan uit naar den beste en bekwaamste onder de zonen van uw heer, plaatst hem op de troon van zijn vader, en begint de strijd voor het huis van uw heer."},{"book":"2 Koningen","chapter":"10","verse":"4","text":"Maar zij werden uitermate bevreesd, en zeiden: Twee koningen hebben hem niet kunnen weerstaan; hoe zouden wij het dan kunnen."},{"book":"2 Koningen","chapter":"10","verse":"5","text":"Daarom lieten de hofmeester, de stadsvoogd, de oudsten en de opvoeders Jehoe berichten: Wij zijn uw dienaren, en al wat gij ons beveelt, zullen wij doen; wij zullen niemand koning maken; gij kunt dus doen, wat gij wilt."},{"book":"2 Koningen","chapter":"10","verse":"6","text":"Nu schreef hij hun een tweede brief van de volgende inhoud: Wanneer gij het met mij houdt en naar mijn bevelen wilt luisteren, neemt dan de hoofden der zonen van uw heer, en brengt mij die morgen om deze tijd te Jizreël. Nu waren er zeventig koningszonen bij de aanzienlijkste burgers der stad gehuisvest, waar ze werden opgevoed."},{"book":"2 Koningen","chapter":"10","verse":"7","text":"Zodra men de brief ontving, nam men de koninklijke prinsen gevangen, en vermoordde ze alle zeventig. Men deed hun hoofden in manden, en zond ze naar Jizreël."},{"book":"2 Koningen","chapter":"10","verse":"8","text":"Een bode kwam Jehoe berichten, dat men de hoofden van de koninklijke prinsen gebracht had. Hij beval: Legt ze in twee hopen voor de poort tot morgenvroeg."},{"book":"2 Koningen","chapter":"10","verse":"9","text":"De volgende morgen ging hij naar buiten, trad voor het verzamelde volk en sprak: Gij zijt rechtvaardig; ik heb een samenzwering gesmeed tegen mijn heer en hem gedood, maar wie heeft deze allen omgebracht?"},{"book":"2 Koningen","chapter":"10","verse":"10","text":"Hieruit ziet ge, dat het woord, door Jahweh tegen het huis van Achab gesproken, niet onvervuld blijft; Jahweh heeft volbracht, wat Hij door zijn dienaar Elias gezegd heeft."},{"book":"2 Koningen","chapter":"10","verse":"11","text":"Hierop doodde Jehoe allen, die te Jizreël van Achabs huis nog waren overgebleven, met diens rijksgroten, vertrouwelingen en priesters, totdat er niemand meer over was."},{"book":"2 Koningen","chapter":"10","verse":"12","text":"Nu ging Jehoe heen, en begaf zich naar Samaria. In Bet-Ékec der herders, dat op zijn weg lag,"},{"book":"2 Koningen","chapter":"10","verse":"13","text":"trof hij de verwanten van Achazja, den koning van Juda. Hij vroeg hun: Wie zijt gij? Zij antwoordden: Wij zijn de verwanten van Achazja, en zijn gekomen, om de zonen van den koning en die van de koningin-moeder te begroeten."},{"book":"2 Koningen","chapter":"10","verse":"14","text":"Toen beval hij: Grijpt ze levend. En zijn soldaten grepen ze levend, en doodden ze bij de vijver van Bet-Éked. Ze waren met twee en veertig man; niemand van hen liet hij over."},{"book":"2 Koningen","chapter":"10","verse":"15","text":"Iets verder trof hij Jehonadab, den zoon van Rekab, die hem tegemoet kwam. Hij groette hem en vroeg: Meent gij het even goed met mij, als ik met u? Jehonadab antwoordde: Ja. Toen sprak Jehoe: Geef mij dan de hand. Hij deed het. Jehoe liet hem bij zich op de wagen plaats nemen, en zeide:"},{"book":"2 Koningen","chapter":"10","verse":"16","text":"Kom mee, dan zult gij mijn ijver voor Jahweh zien. Hij liet hem dus op zijn wagen meerijden."},{"book":"2 Koningen","chapter":"10","verse":"17","text":"Te Samaria aangekomen, doodde hij allen, die van Achab te Samaria waren overgebleven, totdat hij zijn geslacht had uitgeroeid, naar het woord, dat Jahweh tot Elias gesproken had."},{"book":"2 Koningen","chapter":"10","verse":"18","text":"Nu riep Jehoe heel het volk bijeen en sprak: Achab heeft Báal maar matig gediend; Jehoe zal hem eens beter dienen."},{"book":"2 Koningen","chapter":"10","verse":"19","text":"Roept daarom alle Báalsprofeten en Báalspriesters bij mij; niemand mag ontbreken, want ik wil Báal een groot offer brengen. Iedereen, die wegblijft, verbeurt zijn leven! Dit was een list van Jehoe, om al de dienaars van Báal te kunnen ombrengen."},{"book":"2 Koningen","chapter":"10","verse":"20","text":"Nu gaf Jehoe bevel: Schrijft een hoogtij uit ter ere van Báal. Zij deden het;"},{"book":"2 Koningen","chapter":"10","verse":"21","text":"en Jehoe liet het door heel Israël afkondigen. Zo kwamen alle dienaars van Báal; niemand bleef weg. Zij gingen de Báaltempel binnen, en heel de tempel liep vol."},{"book":"2 Koningen","chapter":"10","verse":"22","text":"Toen beval de magazijnmeester: Haal een feestgewaad voor al de dienaars van Báal. En deze bracht voor ieder van hen een gewaad."},{"book":"2 Koningen","chapter":"10","verse":"23","text":"Nu ging Jehoe met Jehonadab, den zoon van Rekab, naar de Báaltempel, en zei tot de dienaars van Báal: Kijkt goed uit, dat zich hier onder u geen dienaars van Jahweh bevinden, maar enkel dienaars van Báal."},{"book":"2 Koningen","chapter":"10","verse":"24","text":"Hierop ging ook Jehoe naar binnen, om de slacht- en brandoffers op te dragen. Tevoren echter had hij buiten tachtig man opgesteld, en hun gezegd: Wie een van de mannen, die gij moet bewaken, laat ontsnappen, boet het met zijn leven."},{"book":"2 Koningen","chapter":"10","verse":"25","text":"Toen Jehoe met het offer klaar was, beval hij de soldaten en de aanvoerders: Dringt naar binnen en slaat ze neer; niemand mag ontsnappen. En de soldaten en de aanvoerders joegen ze over de kling en wierpen de lijken er uit. Daarna drongen ze door tot in het allerheiligste van de Báaltempel,"},{"book":"2 Koningen","chapter":"10","verse":"26","text":"smeten de heilige palen van Báal naar buiten, en verbrandden ze;"},{"book":"2 Koningen","chapter":"10","verse":"27","text":"de heilige zuil van Báal sloegen ze stuk. Tenslotte verwoestten ze de Báaltempel, en maakten er een mestvaalt van. Zo is het gebleven tot op deze dag."},{"book":"2 Koningen","chapter":"10","verse":"28","text":"Zo roeide Jehoe Báal in Israël uit."},{"book":"2 Koningen","chapter":"10","verse":"29","text":"Toch maakte ook Jehoe geen einde aan de zonde, waartoe Jeroboam, de zoon van Nebat, Israël had verleid met de gouden kalveren te Betel en Dan."},{"book":"2 Koningen","chapter":"10","verse":"30","text":"Nu sprak Jahweh tot Jehoe: Gij hebt goed gehandeld, en gedaan wat recht is in mijn ogen; want wat Ik tegen Achab had besloten, hebt gij ten uitvoer gebracht. Daarom zullen uw zonen tot in het vierde geslacht op de troon van Israël zetelen."},{"book":"2 Koningen","chapter":"10","verse":"31","text":"Maar Jehoe gaf zich geen moeite, om heel zijn leven in te richten naar de wet van Jahweh, Israëls God; hij maakte geen einde aan de zonde, waartoe Jeroboam Israël had verleid."},{"book":"2 Koningen","chapter":"10","verse":"32","text":"Daarom begon Jahweh in die tijd het gebied der Israëlieten in te perken; Chazaël versloeg Israël over heel zijn gebied"},{"book":"2 Koningen","chapter":"10","verse":"33","text":"ten oosten van de Jordaan en veroverde heel het land Gilad, dat aan Gad, Ruben en Manasse behoorde, van Aroër aan het Arnondal af; dus zowel Gilad als Basjan."},{"book":"2 Koningen","chapter":"10","verse":"34","text":"De verdere geschiedenis van Jehoe, met al zijn daden en krijgsverrichtingen, is beschreven in het boek der kronieken van de koningen van Israël."},{"book":"2 Koningen","chapter":"10","verse":"35","text":"Jehoe ging bij zijn vaderen te ruste, en werd te Samaria begraven. Zijn zoon Joachaz volgde hem op."},{"book":"2 Koningen","chapter":"10","verse":"36","text":"De regering van Jehoe over Israël heeft acht en twintig jaar geduurd."}]}