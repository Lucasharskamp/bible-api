{"data":[{"book":"Namatayo","chapter":"8","verse":"1","text":"Yesu akhuruweke umwaakoni milhoko chinchi cha attu chahonttwara."},{"book":"Namatayo","chapter":"8","verse":"2","text":"Ntu mmoka o makutulha nkaawa wa Yesu, nkaakhoroma eeraka, “Thithi mwattunaka nnookilhamiha.”"},{"book":"Namatayo","chapter":"8","verse":"3","text":"Yesu nkookolha moono nkammara eeraka, “Kinothanana nlhameke etu.” Wo uhipicha nkaalhama makutulha awe."},{"book":"Namatayo","chapter":"8","verse":"4","text":"Yesu nkaamwirelha “Nhinhimerie ntu riyoothe. Nansho nrweeke mweechoniheke wa attu opochera ishaani ni ukumiha isadaka thoko chinohimia aya malhehero a ashinna Musa uhimiechesha wiira nholhama.”"},{"book":"Namatayo","chapter":"8","verse":"5","text":"Yesu vaakelha awe iwani yo Ukapenaumu nholhelhi mmoka o weemelhelha manyaasikari ahowa ni unlhepelha"},{"book":"Namatayo","chapter":"8","verse":"6","text":"nkeera, “Thithi, karumiya aka ri vanlhilhini nreta hoririyacha iruttu nowereiya chinene.”"},{"book":"Namatayo","chapter":"8","verse":"7","text":"Yesu nkaamwirelha, “Kinoowa unlhamihani.”"},{"book":"Namatayo","chapter":"8","verse":"8","text":"Nansho yoyo ntu uyo nkaakhulha, “Thithi, mii akiphwanelhiye wiira inyu nkelhe unupani waka. Nansho nromolheke nlhove tu namitheko aka noolhama."},{"book":"Namatayo","chapter":"8","verse":"9","text":"Ukhalhawaya, ni mii kirii ntu kinowehiya ni mamulaka a attu akina, kikhalhanaka ikuru wa anamitheko. Kamwiirelhaka mmoka, ‘Urweeke!’ Khurwaaka. Kamwiirelhaka nkina, ‘Nkaawa va,’ khuwaaka. Nkina, kamwirelhaka ‘Upangeke ilha!’ Khupangaka.”"},{"book":"Namatayo","chapter":"8","verse":"10","text":"Yesu eeweke chiicho, nkaashanga chinene nkaahimeria attu anttwara ayo, “Kinohimia wo ikekhiaye wiira, akinapatta umwoona ntu riyoothe mu Israeli ri ni nrima thoko yolha."},{"book":"Namatayo","chapter":"8","verse":"11","text":"Paahi etu, kinouhimeriani wiira attu enchi anoowa ukhuma unosha nchuwa ni akina uneelha nchuwa, akhalhaka vakaraamuni vamoka ni Aburahimu, Naisaka, ni Nayakhobo urii Imwene yo wiirimu."},{"book":"Namatayo","chapter":"8","verse":"12","text":"Nansho alhe yaathananiye ukhalha muyoyo Umwene uyo anookakhelhiya vathe wiipiphini, uri nunlhiho ni ukhura miino.”"},{"book":"Namatayo","chapter":"8","verse":"13","text":"Amalheke, Yesu nkaamwirelha nholhelhi a manyaasikari Nrumi uyo, “Nrweeke uwani, ni iyo ikhalhekeke thoko mwinre inyu wo uvara nrima.”"},{"book":"Namatayo","chapter":"8","verse":"14","text":"Yesu nkaaphiya uwani u Napeturo, wowo nkaaphwanya ahokohi aya Napeturo anari areta vanlhilhini, awereiyaka iruttu."},{"book":"Namatayo","chapter":"8","verse":"15","text":"Yesu nkaavara moono, ureta nkawaalhama. Nkayeemelha, nkayaachokholha waaterekhelha."},{"book":"Namatayo","chapter":"8","verse":"16","text":"Uchechilho, Yesu nkaawiheriya attu enchi aari ni mashoka o unanara. Ni uyo wo wulhumacha nlhove tu, nkoomolhacha mashoka ni waalhamiha areta onkhaye."},{"book":"Namatayo","chapter":"8","verse":"17","text":"Aapanga chiicho utimiriha malhove yaahimie ni anamilhohi ashinna Isaya wiira, “Yoyo howia uhichooria wihu, nkaakusha mareta ihu.”"},{"book":"Namatayo","chapter":"8","verse":"18","text":"Yesu vonne awe nlhoko wa attu ananrukurenrie, nkeerelha owiittucha awe arwee ukhopelhelhe nttiya."},{"book":"Namatayo","chapter":"8","verse":"19","text":"Owiittuchiha Malhehero amoka nkanrwelha eeraka, “Owiittuchiha, ni mii kinouttwarani uriwoothe unohalha inyu urwaa.”"},{"book":"Namatayo","chapter":"8","verse":"20","text":"Yesu nkaakhulha, “Anancheto ahanaa milhiwi chaya ni ashanuni o uchulhu ahanaa iphuuru urimu, nansho Mwaana a Ntu kharina nipuro no waathalhelha muru awe.”"},{"book":"Namatayo","chapter":"8","verse":"21","text":"Ntu owiittucha nkina munlhokoni mwawe nkaamwirelha Yesu, “Thithi, nkihiye thoko kirwee kaavithe athumwanaka.”"},{"book":"Namatayo","chapter":"8","verse":"22","text":"Nansho Yesu nkaamwirelha, “Nkittwareke mii, mwaahiyeke attu akhwilhe avitheke mitembo chaya.”"},{"book":"Namatayo","chapter":"8","verse":"23","text":"Yesu nkaawelha nkalhavani, owiittucha awe nkayanttwara."},{"book":"Namatayo","chapter":"8","verse":"24","text":"Vahipincheru iphioo yo machiri nkayaawukelha munttiyani, maashi nkaakelha nkalhavani. Nansho Yesu aari narumpe ikhove."},{"book":"Namatayo","chapter":"8","verse":"25","text":"Owiittucha awe nkayanrwelha, nkayammusha yiiraka, “Thithi, nnoopolhe, ninootitimira!”"},{"book":"Namatayo","chapter":"8","verse":"26","text":"Yesu nkaakhulha, “Mwaattiva o nrima mwankani, chani nnoovani?” Nkeemelha nkaachachera iphioo ni maashi, nttiya nkanaamaalha shiriri."},{"book":"Namatayo","chapter":"8","verse":"27","text":"Attu nkayoomiya uwanoni yiiraka, “Phi ntu ani yolha? Ata iphioo ni nttiya chinomwiiwelhelha!”"},{"book":"Namatayo","chapter":"8","verse":"28","text":"Yesu ni owiittucha awe nkayaaphiya ukhopelhelhe nttiya no Ugalilaya wi iwani yo Uagadara, wowo attu elhi yaavariye ni mashoka o unanara nkayankumaana akhumachaka umahiyeni. Yayo attu ayo yaari o woopiha chinene, mena khaawo ntu aavira yeyo iphiro iyo."},{"book":"Namatayo","chapter":"8","verse":"29","text":"Ni ayo nkayaachokholha unyakulhacha yeeraka, “Urinani ni hii, uwe Mwaana a Nlhuku? Chani uwilhe unitwarusha nihuku nihu nihinaya?”"},{"book":"Namatayo","chapter":"8","verse":"30","text":"Vakhiviru ni vavawo vaari vahuwiyaka miphingo cho ikulhuwe."},{"book":"Namatayo","chapter":"8","verse":"31","text":"Mashoka o unanara ayo nkayanlhepelha Yesu wiira, “Mwanoomolhaka, nnihiyeke nakelheke mphingo wo ikulhuwe.”"},{"book":"Namatayo","chapter":"8","verse":"32","text":"Yesu nkeerelha, “Nrwaacheke etu.” Vavawo nkayaakhuma attu o mashoka alhe, nkayaakelha nkulhuweni. Miphingo chonkhaye cho kulhuwe nkachaakhuruwelha uhito, nkachaakelha mmaashini nkachaakhwacha."},{"book":"Namatayo","chapter":"8","verse":"33","text":"Attu yaahuwa ikulhuwe ayo nkayaattawacha nkayaarwaa, wowo nkayaahimiacha mmamatani chittu chonkhaye chaakumelhenlhe, ni mwaha wa attu o mashoka elhi alhe."},{"book":"Namatayo","chapter":"8","verse":"34","text":"Paahi attu onkhaye o yeyo iwani iyo yahokhuma ni unrwelha Yesu, yamwooneke nkayanlhepelha wiira athame mwiilhaponi mwaya mmo."}]}