{"data":[{"book":"Luka","chapter":"10","verse":"1","text":"Kuya Imtwatsa kawasaghula iwanu wangi sabini na weli na kawatuma weliweli wamlongolele chila kaye na chila hanu abamile kughenda."},{"book":"Luka","chapter":"10","verse":"2","text":"Kawalongela, “Ghamapfuno mengi, lekeni iwosang'ana wadodo. Mumlombe Imtwatsa wa ghamahuno awatume watenda isang'ano mne mghunda ghwake."},{"book":"Luka","chapter":"10","verse":"3","text":"Mghende! Nowatuma mwemwe ka iwang'olo mghati mwe wambwa wa kumuhulo."},{"book":"Luka","chapter":"10","verse":"4","text":"Mleke kusola ghumfuko au ghumkoba au imikwabatsa. Na mleke kulamsa imunu wowose mnzila."},{"book":"Luka","chapter":"10","verse":"5","text":"Na ing'anda yoyose yamtsakwingila, tanu mlonge, ‘Mkale tseghamba mne ing'anda ino.’"},{"book":"Luka","chapter":"10","verse":"6","text":"Ka imunu yobama kukala tseghamba kabaho, katsakuwa tseghamba. Ka kuduhu imunu yobama kukala tseghamba, mwemwe mtsokala tseghamba."},{"book":"Luka","chapter":"10","verse":"7","text":"Mkale mne ing'anda hayo, mje na mnwe chochose chamkwing'ighwa; kwaapfila mtenda isang'ano kobamighwa yeng'ighwe sendi tsake. Mkale mne ing'anda iyampfikile na mleke kulawa mne ing'anda ayo na kughenda ing'anda ingi."},{"book":"Luka","chapter":"10","verse":"8","text":"Ka mwakwingila mne ghumji ne iwanu wowabokela, diyeni achila chamtsakwing'ighwa."},{"book":"Luka","chapter":"10","verse":"9","text":"Muwahonetse iwatamu iwali hao muwalongele, ‘Undewa we Imulungu wa habehi yenu.’"},{"book":"Luka","chapter":"10","verse":"10","text":"Lekeni ka mwakwingila mne ghumji ne iwanu wolema kuwabokela, biteni mna nzila tsawo mlonge,"},{"book":"Luka","chapter":"10","verse":"11","text":"‘Hata litimbwisi lya ghumji ghwenu ilinanahile mmaghulu mwetu twowakung'usilani mwemwe, chiwe chitango ka mlighitighwa, Lekeni mmanye pfino, Undewa wa Imulungu wa habehi ghendo’"},{"book":"Luka","chapter":"10","verse":"12","text":"Nowalongela ghendo, mne litsuwa lya kuhigha Imulungu katsoghuhigha ng'ani ghumji agho kubita ghumji ghwa Sodoma!”"},{"book":"Luka","chapter":"10","verse":"13","text":"“Ghweghwe Kolasini kutsoghaya! Ghweghwe Betisaida kutsoghaya! Kwaapfila ka ipfinu pfa kukangawatsa ipfitendeke hano pfing'atendeke Tiro na Sidoni, iwanu iwali hala wang'apfalile maghwanda gha ghamaghuniya na wang'abakale lipfu kulangusa waleka nzambi tsawo."},{"book":"Luka","chapter":"10","verse":"14","text":"Mne litsuwa lya kuhigha Imulungu katsoyonela libatsi imiji ya Tiro na Sidoni kubita mwemwe."},{"book":"Luka","chapter":"10","verse":"15","text":"Naghwe Kaperinaumu! Apfi kutsakwinulighwa mbaka kulanga? Bae! Kutsakwasighwa mbaka kutsimu!”"},{"book":"Luka","chapter":"10","verse":"16","text":"Yesu kawalongela iwanang'ina wake, “Imunu iyowategheletsa mwemwe, konitegheletsa nene; ne imunu iyowalema mwemwe, kondema nene. Ne imunu iyondema nene, komlema yula iyanitumile!”"},{"book":"Luka","chapter":"10","verse":"17","text":""},{"book":"Luka","chapter":"10","verse":"18","text":"Yesu kawedika, “Nimwona Setani kaghwa ka lumwesa kulawa kulanga."},{"book":"Luka","chapter":"10","verse":"19","text":"Mtegheletse! Niweng'ani ukulu mwemwe, apfo mwodaha kuwabajugha wanzoka ne iwainge; mtsakuwa na ukulu kwa iwehile wenu wose. Kuduhu ichinu chitsowalagha."},{"book":"Luka","chapter":"10","verse":"20","text":"Lekeni mleke kudeng'elela kwaapfila ipfinyamkela wowapfukani, ila mdeng'elele kwaapfila mataghwa ghenu ghandikighwa kulanga.”"},{"book":"Luka","chapter":"10","verse":"21","text":"Isaa iila Yesu kadeng'elela ng'ani na Ghumuhe ghwe Imulungu. Kuya kalonga, “Aba, Imtwatsa wa kulanga ne iisi, nolonga mighede kwaapfila kupfipfisa ipfinu pfino kwe iwanu wane ihekima na iwomanya; na kupfilangusa kwe iwana wadodo! Ona, Aba, apfi pfipfo pfaubamile.”"},{"book":"Luka","chapter":"10","verse":"22","text":"Kaghendelela kuwalongela iwanu, “Aba wangu kangaya nene ipfinu pfose. Kuduhu imunu iyommanya Imwana ila Aba, na kuduhu imunu iyommanya Aba ila Imwana, ne iwanu wala iwasaghulighwe kulangusighwa ne Imwana.”"},{"book":"Luka","chapter":"10","verse":"23","text":"Kuya Yesu kawahundukila iwanang'ina wake kalonga nawo waliyeka, “Wabalikiighwa iwanu wala iwakona ipfinu pfamkwona mwemwe!"},{"book":"Luka","chapter":"10","verse":"24","text":"Kwaapfila nowalongela, manabii ne iwandewa wengi tsawabama wone achino chamkona mwemwe, lekeni ng'awadahile bae kwona; na kutegheletsa achino chamtegheletsa, lekeni ng'awadahile bae kutegheletsa.”"},{"book":"Luka","chapter":"10","verse":"25","text":"Mlangulitsi wa Ghamalaghitso kema amghetse Yesu, kamghutsa, “Mlangulitsi, apfi nobamighwa nitende choni ili niubokele ughima wa matsuwa ghose?”"},{"book":"Luka","chapter":"10","verse":"26","text":"Yesu kamwidika, “Apfi Ghamalaghitso gholongatse? Apfi kwoghamanyatse?”"},{"book":"Luka","chapter":"10","verse":"27","text":"Imunu ayo kamwidika, “Mnoghele Imtwatsa Imulungu wako kwa ghumoyo ghwako ghwose, kwa muhe wako ghwose, kwa ngupfu tsako tsose na kwa tsimbutsi tsako tsose; na mnoghele miyagho ka pfawinoghela imwenyegho.”"},{"book":"Luka","chapter":"10","verse":"28","text":"Yesu kamwidika, “Kwidika ghoya. Tenda apfo naghwe kutsakuwa na ughima.”"},{"book":"Luka","chapter":"10","verse":"29","text":"Lekeni imunu ayo kabama kwilangusa kanogha, apfo kamghutsa Yesu, “Yuhi imunu wa habehi yangu?”"},{"book":"Luka","chapter":"10","verse":"30","text":"Yesu kamwidika, “Tsahana imunu yumwe yalawile Yerusalemu koghenda Yeriko. Wabapfi wamghogha, wamwibila ipfinu pfake, wamtowa chidogho yafe."},{"book":"Luka","chapter":"10","verse":"31","text":"Baho kalawila mtambika kohulumka mna inzila iila, lekeni hamwonile imunu yula yatowighwe, kabita mmbalimbali."},{"book":"Luka","chapter":"10","verse":"32","text":"Pfipfila Mlawi hapfikile na kumwona imunu yatowighwe, naye kabita mmbalimbali."},{"book":"Luka","chapter":"10","verse":"33","text":"Lekeni Msamariya yumwe ang'ali yobita inzila iila kampfika imunu yula. Hamwonile, kamwonela libatsi."},{"book":"Luka","chapter":"10","verse":"34","text":"Kamghendela, kambakatsa ghamafuta ne idipfai mne ipfilonda pfake kuya kapfoha kwa pfibwende. Kuya kamwika mne ipunda wake, kamghala mne ing'anda ya kuwasa iwahenza, kamng'otsola."},{"book":"Luka","chapter":"10","verse":"35","text":"Litsuwa liwinzile Msamariya yula kamwing'a sendi imunu yane ing'anda, kamlongela, ‘Mlolese imunu yuno. Hanikuya, nitsokuyitsila chochose chutumile.’ ”"},{"book":"Luka","chapter":"10","verse":"36","text":"Yesu kamghutsa, “Mkwonatse, apfi mne iwanu awo wadatu, yuhi imunu wa habehi ne imunu iyatowighwe na wabapfi?”"},{"book":"Luka","chapter":"10","verse":"37","text":"Imlangulitsi wa Ghamalaghitso kamwidika, “Imunu yula yamwonele libatsi.”"},{"book":"Luka","chapter":"10","verse":"38","text":"Yesu ne iwanang'ina wake hawang'ali woghenda, kengila mne ichijiji chimwe. Ipinga yumwe yakemighwe Marita kambokela ukaye yake."},{"book":"Luka","chapter":"10","verse":"39","text":"Ipinga ayo tsakana ndughu yake iyakemighwe Mariya, iyakalile hasi habehi na ghamaghulu ghe Imtwatsa. Naye ang'ali yotegheletsa malangulitso ghake."},{"book":"Luka","chapter":"10","verse":"40","text":"Marita ang'ali yoghaya na tsing'onde nyingi. Apfo, kamghendela Yesu, kamghutsa, “Imtwatsa, apfi ng'ukwona bae ndughu yangu kandekela ng'onde tsose nisang'ane nene niliyeka? Mlongele yatse yanyapfile!”"},{"book":"Luka","chapter":"10","verse":"41","text":"Imtwatsa kamwidika, “Marita! Kwokwalangula no ukughaya kwa ipfinu pfingi,"},{"book":"Luka","chapter":"10","verse":"42","text":"lekeni ichinu chimwe chiliheka ichibamighwa, na Mariya kasaghula ichinu ichinoghile, na ng'atsobokighwa bae.”"}]}