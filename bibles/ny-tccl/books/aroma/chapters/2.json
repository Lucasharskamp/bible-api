{"data":[{"book":"Aroma","chapter":"2","verse":"1","text":"Choncho, iwe amene umaweruza munthu wina, ulibe pokanira pakuti nthawi iliyonse pamene uweruza wina ukudzitsutsa wekha chifukwa iwe amene umaweruzawe umachitanso zinthu zomwezo."},{"book":"Aroma","chapter":"2","verse":"2","text":"Tsopano ife tikudziwa kuti chiweruzo cha Mulungu, chotsutsa amene amachita zinthu zotere, nʼchokhazikika pa choonadi."},{"book":"Aroma","chapter":"2","verse":"3","text":"Kodi ukuganiza kuti udzathawa chiweruzo cha Mulungu iwe munthu wamba, pamene uweruza ena, iwe ndi kumachitanso zomwezo?"},{"book":"Aroma","chapter":"2","verse":"4","text":"Kodi kapena ukupeputsa kukoma mtima kwa Mulungu, kuleza mtima kwake ndi kupirira kwake? Kodi sukuzindikira kuti kukoma mtima kwakeko, nʼkofuna kuti iweyo ulape machimo ako?"},{"book":"Aroma","chapter":"2","verse":"5","text":"Koma pakuti ndiwe wosamvera ndi wa mtima wosafuna kulapa, ukudzisungira chilango pa tsiku la mkwiyo wa Mulungu, pamene chiweruzo cholungama cha Mulungu chidzaonetsedwa."},{"book":"Aroma","chapter":"2","verse":"6","text":"Mulungu adzabwezera aliyense molingana ndi ntchito zake."},{"book":"Aroma","chapter":"2","verse":"7","text":"Iye adzapereka moyo wosatha kwa amene amafunafuna ulemerero, ulemu ndi moyo pochita ntchito zabwino mopirira."},{"book":"Aroma","chapter":"2","verse":"8","text":"Koma Mulungu adzakhuthulira mkwiyo ndi ukali wake pa amene amachita zofuna zawo ndi kukana choonadi nʼkumatsatira zoyipa."},{"book":"Aroma","chapter":"2","verse":"9","text":"Masautso ndi zowawa zidzagwera munthu aliyense amene amachita zonyansa, kuyambira Myuda kenaka anthu a mitundu ina."},{"book":"Aroma","chapter":"2","verse":"10","text":"Koma ulemerero, ulemu ndi mtendere zidzakhala kwa aliyense amene amachita zabwino, kuyambira Myuda kenaka anthu a mitundu ina."},{"book":"Aroma","chapter":"2","verse":"11","text":"Pajatu Mulungu alibe tsankho."},{"book":"Aroma","chapter":"2","verse":"12","text":"Onse amene amachimwa osadziwa Malamulo, adzawonongeka ngakhale kuti sadziwa Malamulowo. Ndipo onse amene amachimwa akudziwa Malamulo adzaweruzidwa potsata Malamulowo."},{"book":"Aroma","chapter":"2","verse":"13","text":"Pakuti si amene amangomva Malamulo amene amakhala wolungama pamaso pa Mulungu, koma ndi okhawo amene amachita zili mʼMalamulomo amene adzatchedwa olungama."},{"book":"Aroma","chapter":"2","verse":"14","text":"Ndithu, pamene a mitundu ina, amene alibe Malamulo, koma mwachikhalidwe chawo amachita zimene zili mʼMalamulo, iwowo ndi Malamulo pa iwo okha, ngakhale kuti alibe Malamulowo."},{"book":"Aroma","chapter":"2","verse":"15","text":"Ntchito zawo zimaonetsa kuti Malamulowo alembedwa mʼmitima mwawo. Chikumbumtima chawonso chimawachitira umboni pakuti maganizo awo amawatsutsa kapena kuwavomereza."},{"book":"Aroma","chapter":"2","verse":"16","text":"Izi zidzachitika pa tsiku limene Mulungu adzaweruza zinsinsi za anthu kudzera mwa Yesu Khristu, monga momwe Uthenga wanga Wabwino unenera."},{"book":"Aroma","chapter":"2","verse":"17","text":"Koma iweyo, amene umadzitcha kuti ndiwe Myuda, umadalira Malamulo, ndipo umanyadira ubale wako ndi Mulungu,"},{"book":"Aroma","chapter":"2","verse":"18","text":"ngati umadziwa chifuniro chake, ndi kudziwa zoyenera kuchita chifukwa unaphunzitsidwa ndi Malamulo;"},{"book":"Aroma","chapter":"2","verse":"19","text":"ngati umadziwadi kuti ndiwe mtsogoleri wa osaona, nyale yowunikira amene ali mu mdima,"},{"book":"Aroma","chapter":"2","verse":"20","text":"mlangizi wa anthu opusa, mphunzitsi wa makanda, chifukwa umadziwa kuti mʼMalamulo uli nayo nzeru yonse ndi choonadi,"},{"book":"Aroma","chapter":"2","verse":"21","text":"tsono, iwe amene umaphunzitsa ena, sudziphunzitsa wekha kodi? Kodi iwe amene umalalikira kuti anthu asabe, umabanso?"},{"book":"Aroma","chapter":"2","verse":"22","text":"Kodi iwe amene umanena kuti anthu asachite chigololo, umachitanso chigololo? Kodi iwe amene umanyasidwa ndi mafano, umalandanso za mʼnyumba zopembedzera mafanowo?"},{"book":"Aroma","chapter":"2","verse":"23","text":"Kodi iwe amene umadzitama ndi Malamulo, umamuchititsa manyazi Mulungu posamvera Malamulowo?"},{"book":"Aroma","chapter":"2","verse":"24","text":"Monga kwalembedwa, “Dzina la Mulungu likuchitidwa chipongwe pakati pa a mitundu ina chifukwa cha inu.”"},{"book":"Aroma","chapter":"2","verse":"25","text":"Mdulidwe umakhala ndi phindu ngati usunga Malamulo, koma ngati sumvera Malamulo, iweyo umakhala ngati kuti sunachite mdulidwe."},{"book":"Aroma","chapter":"2","verse":"26","text":"Ngati amene sanachite mdulidwe achita zomwe zili mʼMalamulo, kodi sadzatengedwa ngati ochita mdulidwe?"},{"book":"Aroma","chapter":"2","verse":"27","text":"Munthu amene sanachite mdulidwe mʼthupi koma amamvera Malamulo adzakutsutsa iwe wosamvera Malamulowe, ngakhale kuti uli nawo Malamulo olembedwawo."},{"book":"Aroma","chapter":"2","verse":"28","text":"Myuda weniweni si amene angooneka ngati Myuda pamaso pa anthu, ndipo mdulidwe weniweni si umene umangochitika mʼthupi pamaso pa anthu."},{"book":"Aroma","chapter":"2","verse":"29","text":"Ayi, Myuda weniweni ndi amene ali Myuda mu mtima mwake, ndipo mdulidwe weniweni ndi wa mtima, wochitika ndi Mzimu, osati ndi malamulo olembedwa. Woyamikira munthu wotere ndi Mulungu, osati anthu ayi."}]}