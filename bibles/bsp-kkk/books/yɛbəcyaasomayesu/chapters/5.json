{"data":[{"book":"Yɛbəc ya Asom a Yesu","chapter":"5","verse":"1","text":"Wərkun wəlɔma ɛnayi pacwe kɔ Ananiyas, kɔ wəran kɔn Safira, kɔ ŋancaməs antɔf ŋaŋan."},{"book":"Yɛbəc ya Asom a Yesu","chapter":"5","verse":"2","text":"Kətəŋnɛ disrɛ kɔ wəran kɔn, k'Ananiyas embelər kəway ka antɔf ŋaŋɔkɔ, k'ɛŋkɛrɛ kəway kələpəs nkɛ k'ɔŋkɔ pəbocər ki asom a Yesu dəntɔf."},{"book":"Yɛbəc ya Asom a Yesu","chapter":"5","verse":"3","text":"Kɔ Piyɛr eyif kɔ: «Ananiyas, ake'sɔŋɛ ntɛ məwosɛ Sentany səsɔŋ am kəyembər Amera Ŋecempi mɔ? Məmbelər kəway ka dalɛ."},{"book":"Yɛbəc ya Asom a Yesu","chapter":"5","verse":"4","text":"Ntɛ dalɛ dandɛ dɛnayɔnɛ dam mɔ, ak'ɛnasɔŋɛ ta məmɛŋkərnɛ di-ɛ? Ali ntɛ mənacaməs di mɔ, pəsam papɔkɔ, bafɔ pam pɛnayi ba? Ake'sɔŋ'am kəyɔ tantɛ-ɛ? Bafɔ afum ŋɔ məyembər de, mba Kanu!»"},{"book":"Yɛbəc ya Asom a Yesu","chapter":"5","verse":"5","text":"Ntɛ Ananiyas ene moloku mamɔkɔ mɔ, k'ɛntɛmpɛnɛ, k'eŋgbiŋ kifir, k'efi. Kɔ kənesɛ kəpɔŋ kəsumpər akɔ ŋanane ti mɔ fəp."},{"book":"Yɛbəc ya Asom a Yesu","chapter":"5","verse":"6","text":"K'atɛmp ŋayɛfɛ kɔ ŋanɛpsər kɔ darafən, kɔ ŋaŋkɔ ŋawup."},{"book":"Yɛbəc ya Asom a Yesu","chapter":"5","verse":"7","text":"Ntɛ dec maas dencepər mɔ, kɔ wəran ka Ananiyas ɛmbɛrɛ, ta ɛncərɛ tɔkɔ tɛnacepər mɔ."},{"book":"Yɛbəc ya Asom a Yesu","chapter":"5","verse":"8","text":"Kɔ Piyɛr eyif kɔ: «Məlok'im ma kance: Kəway kaŋkɛ kɔ nəncaməs dalɛ ba?»"},{"book":"Yɛbəc ya Asom a Yesu","chapter":"5","verse":"9","text":"Kɔ Piyɛr oloku kɔ: «Ake'sɔŋɛ ntɛ nəntəŋnɛ kɔ nəwak Amera ŋa Wəbɛ mɔ-ɛ? Məcərɛ a aŋɛ ŋawup wos əm mɔ, ŋayi nde dəkusuŋka, kəkekərɛ kɔ ŋander sɔ məna.»"},{"book":"Yɛbəc ya Asom a Yesu","chapter":"5","verse":"10","text":"Gbəncana babɔkɔ k'ɛntɛmpɛnɛ kɔ wɛcək dəntɔf, k'eŋgbiŋ kifir. Kɔ atɛmp ŋambɛrɛ kɔ ŋambəp kɔ pəfi. Kɔ ŋaŋkekərɛ kɔ, kɔ ŋaŋkɔ ŋawup wos kəsək."},{"book":"Yɛbəc ya Asom a Yesu","chapter":"5","verse":"11","text":"Kɔ kənesɛ kəpɔŋ kəsumpər kəloŋkanɛ ka alaŋ fəp kɔ akɔ ŋanane moloku mamɔkɔ mɔ."},{"book":"Yɛbəc ya Asom a Yesu","chapter":"5","verse":"12","text":"Asom a Yesu ŋancyɔ mɛgbɛkərɛ kɔ mes mɛwɛy-wɛy mɛlarəm mmɛ mɛnayi afum dacɔ mɔ. Alaŋ fəp ŋanacəmɛ kəfo kin nde akɛr nŋɛ ancwenɛ «Akɛr ŋa Suliman» mɔ."},{"book":"Yɛbəc ya Asom a Yesu","chapter":"5","verse":"13","text":"Afum alpəs ŋancnesɛ kənɔŋkəl ŋa, mba ŋancyek-yekəs ŋa."},{"book":"Yɛbəc ya Asom a Yesu","chapter":"5","verse":"14","text":"Kənay ka arkun kɔ aran aŋɛ ŋanalaŋ Wəbɛ mɔ, ŋancla oŋ kəla dəm."},{"book":"Yɛbəc ya Asom a Yesu","chapter":"5","verse":"15","text":"Packɛrɛ atɔtamnɛ səpɔ, packɛrɛ ŋa dəyala kɔ dəsəpoko ntɛ tɔsɔŋɛ kɔ Piyɛr ender-ɛ, andulu ŋɔn gbəcərəm ŋɛtam kəbəp wəlɔma."},{"book":"Yɛbəc ya Asom a Yesu","chapter":"5","verse":"16","text":"Kənay ka afum aŋɛ ŋanayi sədare nsɛ sənakɛl Yerusalɛm mɔ, ŋancyɛksɛ kəkɛrɛ Yerusalɛm atɔtamnɛ kɔ afum aŋɛ yɔŋk yɛlɛc yɛnasɔŋ dɛbəc mɔ nde asom a Yesu ŋanayi mɔ, fəp faŋan anataməs ŋa."},{"book":"Yɛbəc ya Asom a Yesu","chapter":"5","verse":"17","text":"Wəloŋnɛ wəpɔŋ kɔ aSadisi aŋɛ ŋasol mɔ ŋayɛfɛnɛ kəraca."},{"book":"Yɛbəc ya Asom a Yesu","chapter":"5","verse":"18","text":"Kɔ ŋantəp asom a Yesu waca kɔ ŋambɛr ŋa dəbili."},{"book":"Yɛbəc ya Asom a Yesu","chapter":"5","verse":"19","text":"Pibi papɔkɔ disrɛ kɔ mɛlɛkɛ ma Wəbɛ Kanu meŋgbiti cumba ca bili babɔkɔ, kɔ mowurɛnɛ ŋa. Kɔ mɛlɛkɛ moloku ŋa:"},{"book":"Yɛbəc ya Asom a Yesu","chapter":"5","verse":"20","text":"«Nəkɔ kəlɔ kəpɔŋ, nəloku afum moloku kɔ mes fəp ma tɔkɔtɛnɛ ta doru dandɛ.»"},{"book":"Yɛbəc ya Asom a Yesu","chapter":"5","verse":"21","text":"Ntɛ ŋane moloku mamɔkɔ mɔ, kɔ asom a Yesu ŋaŋkɔ bətbət suy nde kəlɔ kəpɔŋ, kɔ ŋancop kətəksɛ di afum."},{"book":"Yɛbəc ya Asom a Yesu","chapter":"5","verse":"22","text":"Kɔ asɔdar ŋafɔ ŋakɔ, mba ŋambəp fɛ ŋa dəbili, kɔ ŋalukus. Kɔ ŋaŋkɔ ŋaloku ti abɛ aŋɛ ŋanasom ŋa mɔ, ŋacloku:"},{"book":"Yɛbəc ya Asom a Yesu","chapter":"5","verse":"23","text":"«Səŋkɔ səbəp cumba ca bili pacaŋ ci belbel, abum a ci ŋacəmɛ dəkəcəmɛ daŋan, mba səŋgbiti ali fum səŋbəp fɛ bili disrɛ.»"},{"book":"Yɛbəc ya Asom a Yesu","chapter":"5","verse":"24","text":"Ntɛ ŋane moloku mamɔkɔ mɔ, kɔ pəyi wəbɛ ka asɔdar a kəlɔ kəpɔŋ kɔ aloŋnɛ apɔŋ yamayama te taŋan, kɔ ŋaŋyifnɛ cəke cɔ tes tantɛ tendeləpəsər-ɛ?"},{"book":"Yɛbəc ya Asom a Yesu","chapter":"5","verse":"25","text":"Kɔ fum wəlɔma ende pəloku ŋa: «Afum aŋɛ nənabɛr dəbili mɔ ŋayi nde kəlɔ kəpɔŋ, ŋactəksɛ afum.»"},{"book":"Yɛbəc ya Asom a Yesu","chapter":"5","verse":"26","text":"Asɔdar a kəlɔ kəpɔŋ kɔ wəbɛ kəŋan ŋaŋkɔ kəlɛk asom a Yesu, kɔ ŋaŋkɛrɛ ŋa pəforu disrɛ, bawo ŋananesɛ afum kəca-cas ŋa."},{"book":"Yɛbəc ya Asom a Yesu","chapter":"5","verse":"27","text":"Ntɛ asɔdar ŋaŋkɛrɛ asom a Yesu mɔ, kɔ ŋancəmbər ŋa fɔr ya aboc kiti aSuyif kiriŋ. Kɔ wəloŋnɛ wəpɔŋ eyifət ŋa,"},{"book":"Yɛbəc ya Asom a Yesu","chapter":"5","verse":"28","text":"k'oloku: «Bafɔ sənamɔnɛ nu kətəksɛ sɔ afum teta tewe tantɛ ba? Nəlas Yerusalɛm mɛtəksɛ monu! Kɔ nəloku gbɛs a mɛnɛ nəloŋər su pəlɛc pa defi da fum wəkawɛ.»"},{"book":"Yɛbəc ya Asom a Yesu","chapter":"5","verse":"29","text":"Piyɛr kɔ asom a Yesu ŋaloku: «Kəcəŋkəlɛ Kanu kəncepər ka afum!"},{"book":"Yɛbəc ya Asom a Yesu","chapter":"5","verse":"30","text":"Kanu ka atem asu kənasɔŋɛ Yesu kəfɔtɛ dədefi, nwɛ nənacaŋ dəkətɔk kəpandən mɔ."},{"book":"Yɛbəc ya Asom a Yesu","chapter":"5","verse":"31","text":"Kanu kəndəsərnɛ kɔ kəsək bawo nkɔn ɔyɔnɛ wəkiriŋ kɔ wəyac, ntɛ tɔŋsɔŋɛ pəsɔŋ aka Yisrayel kəsəkpər bəkəc ŋacəmɛ dɔpɔ da Kanu darəŋ, paŋaŋnɛnɛ ŋa kiciya kəŋan mɔ."},{"book":"Yɛbəc ya Asom a Yesu","chapter":"5","verse":"32","text":"Səna səyɔnɛ atəŋnɛ a moloku kɔ mes mamɔkɔ fəp, səna kɔ Amera Ŋecempi nŋɛ Kanu kəsɔŋ aŋɛ ŋaleləs kɔ ŋawosɛ toloku tɔn mɔ.»"},{"book":"Yɛbəc ya Asom a Yesu","chapter":"5","verse":"33","text":"Pənatɛlɛ aboc kiti aŋɛ ŋanccəŋkəl ŋa mɔ haŋ pəcepərər, kɔ ŋafaŋ kədif ŋa."},{"book":"Yɛbəc ya Asom a Yesu","chapter":"5","verse":"34","text":"Mba wəFarisi wəlɔma ɛnayi ŋa dacɔ, pacwe kɔ Kamaliyel. Wətəksɛ sariyɛ ɛnayi, nwɛ afum fəp ŋanabɔtər mɔ. K'ɛyɛfɛ aboc kiti aSuyif dacɔ, k'oloku a pawurɛnɛ afum akaŋɛ kərɛsna,"},{"book":"Yɛbəc ya Asom a Yesu","chapter":"5","verse":"35","text":"k'oloku: «Arkun a Yisrayel! Nəkembərnɛ belbel ntɛ nəndeyɔ afum akaŋɛ mɔ."},{"book":"Yɛbəc ya Asom a Yesu","chapter":"5","verse":"36","text":"Towon fɛ, Tudas ɛnalɛknɛ, afum masar maŋkəlɛ (400) ŋanacɛk kɔ darəŋ. Mba anamələk kɔ, afum akɔ ɛnasolɛ mɔ fəp k'ambɛləs ŋa. Ali wəkin anasak fɛ."},{"book":"Yɛbəc ya Asom a Yesu","chapter":"5","verse":"37","text":"Ntɛ tatɔkɔ tencepər mɔ, kɔ Yudas wəKalile ɛyɛfɛ tɛm ntɛ anclɔm afum a dɔtɔf mɔ. K'osolɛ sɔ afum alarəm. Nkɔn sɔ anamələk kɔ, aŋɛ ɛnasɛp kəkafəli kəcəmɛ kɔ darəŋ mɔ fəp, kɔ ŋasaməsər."},{"book":"Yɛbəc ya Asom a Yesu","chapter":"5","verse":"38","text":"Ndɛkəl iclok'un, ta nəcɛpsər afum akaŋɛ, nəsak ŋa ŋakɔ. Kɔ pəyɔnɛ fɔ mɛfaŋ, kɔ pəyɔnɛ fɛ ti mɔyɔ maŋan nda fum mɛŋyɛfɛ-ɛ, mendesɔlɛ."},{"book":"Yɛbəc ya Asom a Yesu","chapter":"5","verse":"39","text":"Mba kɔ pəyɔnɛ fɔ nda Kanu mɛŋyɛfɛ-ɛ, nəfɔdetam kəsɔlɛnɛ mi de! Nəkɛmərnɛ kədeyɛfərɛnɛ kɔ Kanu de!» Kɔ ŋane moloku mamɔkɔ Kamaliyel ɛnasɛp kəloku ŋa mɔ."},{"book":"Yɛbəc ya Asom a Yesu","chapter":"5","verse":"40","text":"Kɔ ŋawe asom a Yesu, kɔ ŋasut ŋa, kɔ ŋamɔnɛ ŋa kətɔsɔ-lok-lokɛ tewe ta Yesu, kɔ ŋasak ŋa."},{"book":"Yɛbəc ya Asom a Yesu","chapter":"5","verse":"41","text":"Kɔ asom a Yesu ŋawur ŋa aboc kiti aSuyif dacɔ. Kɔ pəmbɔt ŋa kətɔrəs kəŋan teta kəleləs ka tewe ta Yesu."},{"book":"Yɛbəc ya Asom a Yesu","chapter":"5","verse":"42","text":"Dɔsɔk o dɔsɔk pəyɔnɛ nde kəlɔ kəpɔŋ ka Kanu kɔ pəyɔnɛ fɛ ti nde wɔlɔ waŋan, ŋanasak fɛ kəctəksɛ kɔ kəcam moloku mɔtɔt: A Yesu ɔyɔnɛ Krist, wəbɛ nwɛ Kanu kəyɛk-yɛk mɔ."}]}