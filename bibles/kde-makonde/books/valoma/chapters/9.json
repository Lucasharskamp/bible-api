{"data":[{"book":"Valoma","chapter":"9","verse":"1","text":"Nangu ǹnilundana na Kilisto. Umumu Wanaswe na ntima wangu vìnangushuhudila kuva, nangu ngùtangola chihi uhiu na wala nanga pangulambila, paninnyaulilanga kuva,"},{"book":"Valoma","chapter":"9","verse":"2","text":"ngùvele nnihindambi likulu na ngùvele na uchungu ukee na ntululilo muntima mwangu."},{"book":"Valoma","chapter":"9","verse":"3","text":"Kuikavele kupata lana na kuhapulanywa na Kilisto ukuvapoha akuluvangu na alumbuvangu Vayahudi, bahi nangu nikaniva tayali kutendwa uchocho kwajili ya alangavangu Vayahudi,"},{"book":"Valoma","chapter":"9","verse":"4","text":"yani vanu va Isilaeli. Vanang'o vánitandolwa na Nnungu kuva vana vake, na ánivalanguja ukulu wake, na kutenda malailano na vanang'o, na kuveng'a Sheliya, na kuvalanguja namuna ya kumwabudu, na kuveng'a ahadi dyake."},{"book":"Valoma","chapter":"9","verse":"5","text":"Iblahimu na Isaka na Yakobo njo anyakala vao. Na Kilisto nkuvelekwa chimmili kuhaloka nnukolo lwavo. Nnungu atawâla vitukutuku vyammalele atumbyangwe maduva lammalele! Amina."},{"book":"Valoma","chapter":"9","verse":"6","text":"Nangu nanga panguhaula kuva ahadi ya Nnungu nanga paitimidile. Kwa kuva, akee vanu vammalele vavelêkwa kuhaloka nnukolo lwa Vaisilaeli njo Vaisilaeli vahiu."},{"book":"Valoma","chapter":"9","verse":"7","text":"Na wala akee vanu vammalele vavelêkwa kuhaloka nnukolo lwa Iblahimu njo vadukulu vahiu vanga Iblahimu. Kwa kuva, Nnungu ánimwahidi Iblahimu kuva, “Kwa kupitila chihi Isaka, ùmbepata vadukulu vambekûva vako.”"},{"book":"Valoma","chapter":"9","verse":"8","text":"Aino ìvele na mana kuva, vavana vavalangîwa kuva vana vanga Nnungu akee avala vavelekwejîje chimmili, henga nni avala vavelekwejîje kupapatana na ahadi ya Nnungu. Anevo njo vavalangîwa kuva alukolo vahiu vanga Iblahimu."},{"book":"Valoma","chapter":"9","verse":"9","text":"Kwa kuva, aino njo ahadi yene imwâmba Isaka, “Mwakani mahiku malinga alano nguchinguide kavila, na Sala àmbekuva àmmelèkè mwana nnume.”"},{"book":"Valoma","chapter":"9","verse":"10","text":"Na mwana aneyo wammeleke Sala njo anakulwetu Isaka, Isaka nkunnomba Labeka."},{"book":"Valoma","chapter":"9","verse":"11-12","text":"Na Labeka nkuvaveleka vana vavili va mavila, henga anevo vana kabla vakànambivelekwa au kutenda chinu chohecho, Nnungu ánnyaulidile Labeka kuva, “Mwana nkulungwa àmbentumikila n'joko.” Nnungu kutenda uchocho, ìmaiha kuva, Nnungu akávachema vanu kupapatana na matendo lavo, ila kupapatana na itandodi yake mwene uchinga atimise makudungilo lake."},{"book":"Valoma","chapter":"9","verse":"13","text":"Malinga chilahaula Malemba Lanaswe kuva, “Yakobo ǹnintamwa, henga Esau ǹninnyita.”"},{"book":"Valoma","chapter":"9","verse":"14","text":"Vino tuchidachi nano? Nnungu akátenda haki? Wala kadiki!"},{"book":"Valoma","chapter":"9","verse":"15","text":"Kwa kuva, Nnungu ánnyaulidile Musa kuchidoni, “Nìmbemmikila chididi munu ayula unintandwele kummikila chididi, na nìmbemwonela chididi munu ayula unintandwele kumwonela chididi.”"},{"book":"Valoma","chapter":"9","verse":"16","text":"Bahi anelo mambo, lakálisingila itamwi ya munu wala kutumbama kwa munu, henga lammalele làlisingila chididi cha Nnungu."},{"book":"Valoma","chapter":"9","verse":"17","text":"Kwa kuva, Nnungu ánnyaulidile Nfalume wa ku Misili Mmalemba Lanaswe kuva, “Nìkuvikile wako kuva Nfalume uchinga kwa kupitila wako ngulanguje dimongo dyangu na lina lyangu litumbyangwe pachilambo chammalele.”"},{"book":"Valoma","chapter":"9","verse":"18","text":"Bahi ìvele uvila, Nnungu àmmikila chididi munu woheyo wannembela kummikila chididi, na ànnonopya ntima munu woheyo wannembela anonope ntima."},{"book":"Valoma","chapter":"9","verse":"19","text":"Kapanji munu àmbenguja kuva, “Ikàva Nnungu àvatenda vanu vààve uchocho, ing'anya ntwani ànavalaumu? Dachi, nnani ahulûla kulatahuka àlalá lalalembela Nnungu?”"},{"book":"Valoma","chapter":"9","verse":"20","text":"Wako munu, wako ulyani mpaka utahukane na Nnungu? Dachi, ìnahululika chombo cha ulongo kunnyaulila ayula achiumbîle kuva, “Ing'anya ntwani ùnguumbile uvila?”"},{"book":"Valoma","chapter":"9","verse":"21","text":"Nkúumba ànahulula chihi kuutumila ulongo malinga chalembela mwene. Lidonji limo lya ulongo ànahulula kuumba vyombo, chimo kwajili ya matumisi la eshima na chinji kwa matumisi chihi la kawaida."},{"book":"Valoma","chapter":"9","verse":"22","text":"Bahi uvila nni chiinavele kwanga Nnungu. Nnungu álembedile alanguje asila yake na kumaiha dimongo dyake. Henga ánivapililila namene avala váchilembelèwà vapate asabu yake, yani avala vachilôja unamatokela kukwondongwa."},{"book":"Valoma","chapter":"9","verse":"23","text":"Uchocho, Nnungu álembedile alanguje ukulu wake nkulu kwa avala wavavikidile chididi, yani avala vanavakudungidile kuvatumbyanga kutandikila anepo patandi."},{"book":"Valoma","chapter":"9","verse":"24","text":"Na hwetu tùvele nnikuwa ulyolyo lya vanu wavavikidile chididi kwa kuvachema kuva vanu vake, akee kuhaloka chihi nnikuwa lya Vayahudi, henga kuhaloka na nnikuwa lya vanu vakávele Vayahudi."},{"book":"Valoma","chapter":"9","verse":"25","text":"Kwamba vanu vakávele Vayahudi Nnungu ánitangola kupitila nabii wake Oseya kuva,"},{"book":"Valoma","chapter":"9","verse":"26","text":"Na áhawile kuva, “Pachinu apala pavanavahaulidile kuva,"},{"book":"Valoma","chapter":"9","verse":"27","text":"Nabii Isaya áninonoha lidi watangola kuvayamba Vaisilaeli wachidoni, “Pamo na Vaisilaeli kuva vohe muchi nnyangi wa kubahali, henga vambepôhwa vàmbekuva chihi kadiki."},{"book":"Valoma","chapter":"9","verse":"28","text":"Kwa kuva, Nang'olo àmbepiyanya kuitenda hukumu yake pachilambo bila kutimya.”"},{"book":"Valoma","chapter":"9","verse":"29","text":"Isaya ánilauja anepo patandi wachidoni, “Kuikavele Nang'olo wa Majeshi la Kulihunde akátulekela hwetu tùvá Isilaeli kananga vavana kadiki, lakanitukoja muchi la ku Sodoma na la ku Gomola.”"},{"book":"Valoma","chapter":"9","verse":"30","text":"Dachi, anelo lammalele làvele na mana ntwani? Anelo làvele na mana kuva, vanu vakávele Vayahudi, yani avala vakáchilinga kutaha uwambone pameho panga Nnungu, vànivalangiwa kuva vambone pameho panga Nnungu kupitila ing'ulupa."},{"book":"Valoma","chapter":"9","verse":"31","text":"Henga Vaisilaeli vanatumbeme namene kupata wasa wa kutendwa kuva vambone pameho panga Nnungu kwa kukamula Sheliya, nanga pavanaupete."},{"book":"Valoma","chapter":"9","verse":"32","text":"Dachi, ing'anya ntwani nanga pavanaupete? Ing'anya vátaha kuva vambone pameho panga Nnungu kwa kupitila matendo lavo na akee kupitila ing'ulupa. Nkulikuvala nniyanga alila, “liyanga lya kukuvaja,”"},{"book":"Valoma","chapter":"9","verse":"33","text":"malinga chiilembwije Mmalemba Lanaswe kuva,"}]}