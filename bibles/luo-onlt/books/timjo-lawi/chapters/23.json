{"data":[{"book":"Tim Jo-Lawi","chapter":"23","verse":"1","text":"Jehova Nyasaye nowacho ne Musa niya,"},{"book":"Tim Jo-Lawi","chapter":"23","verse":"2","text":"“Wuo gi jo-Israel kendo inyisgi ni: ‘Magi e sewni moyier mag Jehova Nyasaye, magin chokruok mage maler, ma onego ulandi kuonde duto ma uchokorue."},{"book":"Tim Jo-Lawi","chapter":"23","verse":"3","text":"“ ‘Nitie ndalo auchiel munyalo tiyoe tijeu; to chiengʼ mar abiriyo en odiechieng Sabato mar yweyo, ma en odiechiengʼ mowal mar chokruok. Ok oyienu timo gimoro amora, kamoro amora mudakie, nikech en Sabato mar Jehova Nyasaye."},{"book":"Tim Jo-Lawi","chapter":"23","verse":"4","text":"“ ‘Magi e sewni moyier mag Jehova Nyasaye, ma gin chokruok maler, manyaka ulandi e kindegi mowinjore."},{"book":"Tim Jo-Lawi","chapter":"23","verse":"5","text":"Pasaka mar Jehova Nyasaye chakore godhiambo tarik apar gangʼwen mar dwe mokwongo."},{"book":"Tim Jo-Lawi","chapter":"23","verse":"6","text":"To tarik apar gabich mar dweno en Sap Makati ma ok oketie Thowi mar Jehova Nyasaye kendo nyaka ucham makati motedi ma ok oketie thowi kuom ndalo abiriyo."},{"book":"Tim Jo-Lawi","chapter":"23","verse":"7","text":"Chiengʼ mokwongo mar jumano nyaka ubed gi chokruok mowal, kendo kik uti tich moro amora ma utiyo pile."},{"book":"Tim Jo-Lawi","chapter":"23","verse":"8","text":"Kuom ndalo abiriyo, chiwuru ne Jehova Nyasaye misengini miwangʼo pep. Chiengʼ mar abiriyo beduru gi chokruok mar jomaler, kendo kik uti tich moro amora ma utiyo pile.’ ”"},{"book":"Tim Jo-Lawi","chapter":"23","verse":"9","text":"Jehova Nyasaye nowacho ne Musa niya,"},{"book":"Tim Jo-Lawi","chapter":"23","verse":"10","text":"“Wuo gi jo-Israel kendo inyisgi ni: ‘Ka uchopo e piny ma asesingonu mi ukayo cham, to nyaka ukelne jadolo cham ma ukwongo kayo."},{"book":"Tim Jo-Lawi","chapter":"23","verse":"11","text":"E odiechiengʼ mokwongo bangʼ Sabato, jadolo biro fwayo e nyim Jehova Nyasaye cham mukwongo kayo kaka mich moyiedhi, eka Jehova Nyasaye noyie kodu."},{"book":"Tim Jo-Lawi","chapter":"23","verse":"12","text":"To chiengʼono muchiewoe cham mifwayo to nyaka uchiwe ne Jehova Nyasaye gi nyaim ma pod hike achiel kendo maonge songa mondo timgo misango miwangʼo pep,"},{"book":"Tim Jo-Lawi","chapter":"23","verse":"13","text":"kaachiel gi misango mar cham gi mogo mayom madirom kilo abiriyo moruw gi mo. Kendo misangono mondo owangʼe modungʼ tik mangʼwe ngʼar ni Jehova Nyasaye. Misango miolo piny to obed divai maromo lita achiel."},{"book":"Tim Jo-Lawi","chapter":"23","verse":"14","text":"Kik ucham makati, kata makati mowangʼ kata cham manyien ma pod numu, kapok ochopo chiengʼ ma uchiwone Nyasachu michni. Kendo mae en chik momakou kaachiel gi nyikwau nyaka chiengʼ kamoro amora manudagie."},{"book":"Tim Jo-Lawi","chapter":"23","verse":"15","text":"“ ‘Chakre odiechiengʼ moluwo Sabato, mane ukeloe mich mar cham moyiedhi, to nyaka ukwan ma une ni oromo jumbe abiriyo."},{"book":"Tim Jo-Lawi","chapter":"23","verse":"16","text":"Kwanuru ndalo piero abich bangʼ Sabato mar abiriyo, kendo chiengʼno unutim misango ni Jehova Nyasaye gi cham manyien."},{"book":"Tim Jo-Lawi","chapter":"23","verse":"17","text":"Keluru makati ariyo mugolo e miechu kaka misango mifwayo, kendo ulosgi gi mogo mayom moromo kilo abiriyo moketie thowi, mondo uchiwgi ne Jehova Nyasaye kaka chiwo mar cham mokwongo."},{"book":"Tim Jo-Lawi","chapter":"23","verse":"18","text":"Kaachiel gi makatino chiwne Jehova Nyasaye nyirombe abiriyo machwo maonge songa mahikgi en achiel, gi nyarwath matin kod imbe ariyo. Ginibed misango miwangʼo pep ni Jehova Nyasaye kaachiel gi misango mar cham gi misango miolo piny mondo obed misango miwangʼo pep madungʼ tik mangʼwe ngʼar ni Jehova."},{"book":"Tim Jo-Lawi","chapter":"23","verse":"19","text":"Bangʼe chiw nywok achiel mitimogo misango mar golo richo, kaachiel gi nyiimbe ariyo ma jo-higa achiel mitimogo misango mar lalruok."},{"book":"Tim Jo-Lawi","chapter":"23","verse":"20","text":"Jadolo nyaka chiw nyiimbe ariyogo e nyim Jehova Nyasaye kaka misango mifwayo, kaachiel gi makati mag cham mokwongo. Magi nobed mich mowal michiwo e nyim Jehova Nyasaye, kendo ginidongʼ ni jadolo."},{"book":"Tim Jo-Lawi","chapter":"23","verse":"21","text":"To odiechiengʼno unugo tungʼ kulando chokruok maler, kendo kik uti tijeu mapile. Maeni en chik momakou kaachiel gi nyikwau kamoro amora manudagie."},{"book":"Tim Jo-Lawi","chapter":"23","verse":"22","text":"“ ‘Ka ukeyo e puotheu, to kik uka nyaka cham manie giko puodho, kata kik uhul cham modongʼ, mago weuru ni joma odhier kod jodak. An e Jehova Nyasaye ma Nyasachu.’ ”"},{"book":"Tim Jo-Lawi","chapter":"23","verse":"23","text":"Jehova Nyasaye nowacho ne Musa niya,"},{"book":"Tim Jo-Lawi","chapter":"23","verse":"24","text":"“Wach ni jo-Israel ni: ‘E odiechiengʼ mokwongo mar dwe mar abiriyo, nyaka ubed gi odiechieng yweyo; ma en odiechieng chokruok mowal kaka rapar kugoyo turumbete."},{"book":"Tim Jo-Lawi","chapter":"23","verse":"25","text":"Chiengʼni kik utim tijeu mapile, to chiwuru misango miwangʼo pep ni Jehova Nyasaye.’ ”"},{"book":"Tim Jo-Lawi","chapter":"23","verse":"26","text":"Jehova Nyasaye nowacho ne Musa niya,"},{"book":"Tim Jo-Lawi","chapter":"23","verse":"27","text":"“E odiechiengʼ mar apar mar dwe mar abiriyo nobednu Chiengʼ Pwodhruok. Beduru gi chokruok maler ka uriyo kech, kendo uchiw ni Jehova Nyasaye misango miwangʼo pep."},{"book":"Tim Jo-Lawi","chapter":"23","verse":"28","text":"Odiechiengʼno kik ngʼato kuomu mul tich moro amora nikech en Chiengʼ Pwodhruok, migolonue richo e nyim Jehova Nyasaye ma Nyasachu."},{"book":"Tim Jo-Lawi","chapter":"23","verse":"29","text":"Ngʼato angʼata ma ok nyal riyo kech odiechiengʼno to nongʼad kare oko chuth e kind ogandane."},{"book":"Tim Jo-Lawi","chapter":"23","verse":"30","text":"Kendo anatiek ngʼato angʼata momulo tich moro amora chiengʼno, kendo anagole e kind ogandane."},{"book":"Tim Jo-Lawi","chapter":"23","verse":"31","text":"Kik umul tich moro amora. Ma en chik ma omakou nyaka nyikwau duto kamoro amora ma unudagie."},{"book":"Tim Jo-Lawi","chapter":"23","verse":"32","text":"Chiengʼno nobednu Sabato mar yweyo, kendo nyaka une ni uriyo kech. Chakre odhiambo mar odiechiengʼ mar ochiko mar dwe nyaka kinyne godhiambo, nyaka urit Sabato maru.”"},{"book":"Tim Jo-Lawi","chapter":"23","verse":"33","text":"Jehova Nyasaye nowacho ne Musa niya,"},{"book":"Tim Jo-Lawi","chapter":"23","verse":"34","text":"“Wach ni jo-Israel ni: ‘Chakre tarik apar gabich e dwe mar abiriyo en Sawo mar Kiche mar Jehova Nyasaye kendo nobedi kuom ndalo abiriyo."},{"book":"Tim Jo-Lawi","chapter":"23","verse":"35","text":"Odiechiengʼ mokwongo nobed chokruok maler ma kik uti tijeu mapile."},{"book":"Tim Jo-Lawi","chapter":"23","verse":"36","text":"Kuom ndalo abiriyo chiwuru ni Jehova Nyasaye misengini miwangʼo pep, eka chiengʼ mar aboro to ubedi gi chokruok maler kendo chiengʼno uchiwni Jehova Nyasaye misango miwangʼo pep. En chokruok mitiekogo nyasi, omiyo kik uti tijeu mapile."},{"book":"Tim Jo-Lawi","chapter":"23","verse":"37","text":"(“ ‘Magi e sewni moyier mag Jehova Nyasaye manyaka ulandi ni gin e chokruok maler michiwone Jehova Nyasaye gi mach kaka misengini miwangʼo pep, gi misengini mag cham gi misengini miolo piny kendo moro ka moro nigi odiechienge mowinjore."},{"book":"Tim Jo-Lawi","chapter":"23","verse":"38","text":"To ewi mago nitie Sabato mag Jehova Nyasaye gi chiwo mamoko to gi gimoro amora misesingori kaachiel gi chiwo mar hera michiwo ni Jehova Nyasaye.)"},{"book":"Tim Jo-Lawi","chapter":"23","verse":"39","text":"“ ‘Omiyo kochakore e odiechiengʼ mar apar gabich mar dwe mar abiriyo bangʼ keyo to nyaka utim Sap Jehova Nyasaye kuom ndalo abiriyo. Chiengʼ mokwongo en odiechiengʼ mowal mar yweyo, kendo chiengʼ mar aboro bende en kamano."},{"book":"Tim Jo-Lawi","chapter":"23","verse":"40","text":"Chiengʼ mokwongo kawuru olembe yien mabeyo gi bede othidhe, gi bede yien motimo otiep, gi omburi, kendo ubed mamor e nyim Jehova Nyasaye ma Nyasachu kuom ndalo abiriyo."},{"book":"Tim Jo-Lawi","chapter":"23","verse":"41","text":"Timuru sawoni ni Jehova Nyasaye kuom ndalo abiriyo higa ka higa. Mae en chik momakou gi nyikwau nyaka chiengʼ. Paruru ni kochopo dwe mar abiriyo to nyaka ubed gi sawoni."},{"book":"Tim Jo-Lawi","chapter":"23","verse":"42","text":"Un jo-Israel nyaka udagi e kiche kuom ndalo abiriyo,"},{"book":"Tim Jo-Lawi","chapter":"23","verse":"43","text":"mae ema biro miyo nyikwau nopar kaka namiyo jo-Israel odak e kiche kinde mane agologi e piny Misri. An e Jehova Nyasaye ma Nyasachu.’ ”"},{"book":"Tim Jo-Lawi","chapter":"23","verse":"44","text":"Kamano e kaka Musa nolando ni jo-Israel sewni moyier mag Jehova Nyasaye."}]}