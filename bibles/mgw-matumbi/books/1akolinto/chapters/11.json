{"data":[{"book":"1 Akolinto","chapter":"11","verse":"1","text":"Muniyige nenga kati nenga mwaninnyiga Kilisitu."},{"book":"1 Akolinto","chapter":"11","verse":"2","text":"Nendakunnumba kwa kitumbu sa kuniku'mbu'kya mumakowe goti, na kugakamwa mayi'gano goti ganimpeile."},{"book":"1 Akolinto","chapter":"11","verse":"3","text":"Lakini nipala mutange kai' panga Kilisitu nga ntwe wa kila nnalu'me, na ntwe wa nnwawa nga nnalu'me, na ntwe wa Kilisitu nga Nnu'ngu'."},{"book":"1 Akolinto","chapter":"11","verse":"4","text":"Kila nnalu'me ywalu'ba au londwa ku'no awi'ki'li ntwe wake, aywo amwisiya Kilisitu."},{"book":"1 Akolinto","chapter":"11","verse":"5","text":"Nyinyonyo na nnwawa palu'ba au londwa pangali wi'ki'lya ntwe wake, amwisiya nsengowe, kwa kitumbu so alandana na nnwawa yu'lu' ywasekwi nywili yoti."},{"book":"1 Akolinto","chapter":"11","verse":"6","text":"Manaitei nnwawa awi'ki'lyali ntwe wake, nantali atemi. Lakini yaapanga oni kwa nnwawa temya au sekwa nywili yake. Kwa nyo apalikwa awi'ki'li ntwe wake."},{"book":"1 Akolinto","chapter":"11","verse":"7","text":"Ipwaikali kwa nnalu'me wi'ki'lya ntwe wake kwa mwanjaa ywembe alaya utukupu wa Nnu'ngu'. Lakini nnwawa alaya utukupu wa nnalu'me."},{"book":"1 Akolinto","chapter":"11","verse":"8","text":"Kwa mwanjaa nnalu'me apitikeli kwa nnwawa, ila nnwawa apitike kwa nnalu'me."},{"book":"1 Akolinto","chapter":"11","verse":"9","text":"Na nnalu'me aumbilweli kwa kitumbu sa nnwawa, ila nnwawa kwa kitumbu sa nnalu'me."},{"book":"1 Akolinto","chapter":"11","verse":"10","text":"Kwa kitumbu sa malaika, nnwawa apalikwa wi'ki'lya ntwe wake, li'nga laya panga ai pai' ya utawala wa nsengowe."},{"book":"1 Akolinto","chapter":"11","verse":"11","text":"Lakini muulu'mbani na Bwana, nnwawa kili'be lili pangali nnalu'me, na nnalu'me kili'be lili pangali nnwawa."},{"book":"1 Akolinto","chapter":"11","verse":"12","text":"Nibaya nyo kwa mwanjaa kati mwaibile panga, nnwawa aumbilwe bu'ka kwa nnalu'me, nyinyonyo na nnalu'me abelekwi na nnwawa. Lakini kila kili'be kibu'kite kwa Nnu'ngu'."},{"book":"1 Akolinto","chapter":"11","verse":"13","text":"Muamwe mwabene, buli, yendapwaika nnwawa lu'ba Nnu'ngu' pangali wi'ki'lya ntwe wake?"},{"book":"1 Akolinto","chapter":"11","verse":"14","text":"Ata maumbile gene galaya mpu'la panga kwa nnalu'me ba na nywili ndaso oni kwake mwene,"},{"book":"1 Akolinto","chapter":"11","verse":"15","text":"lakini kwa nnwawa ba na nywili ndaso nga isima kasake mwene, kwa mwanjaa nnwawa apeyilwe nywili ndaso li'nga wi'ki'lya ntwe wake."},{"book":"1 Akolinto","chapter":"11","verse":"16","text":"Manaitei mundu kapala tauka bu'kana na likowe li'no, bai atange panga twenga wala mumakanisa ga Nnu'ngu' ntu'pu' mimu yi'ngi'."},{"book":"1 Akolinto","chapter":"11","verse":"17","text":"Nibile balo kunnagya ga, niwesali kunnumba bu'kana na aga, kwa mwanjaa kwembana kwinu mumakanisa kwenda kwa pwaila lili ila kwa bule bai."},{"book":"1 Akolinto","chapter":"11","verse":"18","text":"Wi'ti' niyu'wine panga pamukwembana kati likanisa, nkati yinu mwendabaganika, nanenga mwanibona iwesa panga kakape."},{"book":"1 Akolinto","chapter":"11","verse":"19","text":"Mibaganiko nkati yinu lasima ipiti, li'nga balu' babayi'ki'tilwe na Nnu'ngu' batanganikwe."},{"book":"1 Akolinto","chapter":"11","verse":"20","text":"Kwa mwanjaa, pamukwembana pamope, mulyali Kalamu ya Bwana kati mwaipalikwa,"},{"book":"1 Akolinto","chapter":"11","verse":"21","text":"kila mundu alya kilyo sake mwene pangali kwali'nda bi'ngi', kwa nyo bi'ngi' baigala na njala na bi'ngi' bendalobya."},{"book":"1 Akolinto","chapter":"11","verse":"22","text":"Buli, muwesali lya no nywa mumayumba ginu? Kwa ki'li' mulisalawa likanisa lya Nnu'ngu' na kwaisiya abo bangali kili'be? Nimmakie namani? Ninnumbe au? Lili, niwesali kunnumba ata pasene bu'kana na likowe li'."},{"book":"1 Akolinto","chapter":"11","verse":"23","text":"Mayi'gano ganinnyi'ganiye nga gagalu'galu' ganigapokile bu'ka kwa Bwana, panga kilo si'si'lu'si'lu' saasongilwe Bwana Yesu atweti likati,"},{"book":"1 Akolinto","chapter":"11","verse":"24","text":"naywembe bu'ka pa kunsukulu Nnu'ngu' ngalimetwana, kabaya, “Ayi' nga yi'ga yangu' yaipiyilwe kwa mwenga, mupange nnyo kwa kuniku'mbu'kya.”"},{"book":"1 Akolinto","chapter":"11","verse":"25","text":"Nyinyonyo bu'ka po lya, ngatola nnobo wa divai no baya, “Nnobo wu' nga lilagano lyayambi' lyalibonekana kwa ndi'la ya myai yangu'. Mupange nnya kila pamunywelya nnobo gu', kwa kuniku'mbu'kya.”"},{"book":"1 Akolinto","chapter":"11","verse":"26","text":"Ayi' ilombolya panga kila pamulya likati li'no na kuunywelya nnobo wu', muala kiwo sa Bwana mpaka paalu'a isa."},{"book":"1 Akolinto","chapter":"11","verse":"27","text":"Kwa nyo, kila ywalya likati lyo au kuunywelya nnobo wo Bwana kati mwaikotoka palikwa, aapanga apangite sambi, kwa mwanjaa aisalawi yi'ga na myai ya Bwana."},{"book":"1 Akolinto","chapter":"11","verse":"28","text":"Bai, ipalikwa kila mundu aipekeseni mwene, bu'kapo alye likati na kuunywelya nnobo."},{"book":"1 Akolinto","chapter":"11","verse":"29","text":"Kwa mwanjaa mundu ywoywoti ywalya no nywa pangali tanga kilombolyo sa yi'ga ya Bwana, endalya no nywa ukumu yake mwene."},{"book":"1 Akolinto","chapter":"11","verse":"30","text":"Si'no nga kitumbu sa bandu baingi nkati yinu bapanga atamwe na akigopi, na bandu bi'ngi' ata waa."},{"book":"1 Akolinto","chapter":"11","verse":"31","text":"Lakini ikapangage twipekesenile wiso twabene, Nnu'ngu' alu'e tuukumu lili."},{"book":"1 Akolinto","chapter":"11","verse":"32","text":"Lakini patuukumilwa na Bwana, apo twendakwi'li'ki'lwa li'nga twaakane pwatilwa pamope na bandu ba dunia."},{"book":"1 Akolinto","chapter":"11","verse":"33","text":"Kwa nyo mwalongo bangu', pamukwembana pamope li'nga lya Kalamu ya Bwana, ipalikwa muli'ndane."},{"book":"1 Akolinto","chapter":"11","verse":"34","text":"Manaitei mundu abile na njala, alye kasake li'nga kwembana kwinu pamope kanekunneti ukumu. Makowe gi'ngi' gagaigalile, naalu'a kugabi'ka wiso nsimu wanaalu'a isa kwinu."}]}