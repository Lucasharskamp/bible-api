{"data":[{"book":"Yakobo","chapter":"5","verse":"1","text":"Sambi tegelezeni mweye wanhu wagoli, lileni na kuiyalala mbuli ya magayo gonda gawezile."},{"book":"Yakobo","chapter":"5","verse":"2","text":"Vinhu venu vokola, na viwalo venu vidigwa na wang'onyo."},{"book":"Yakobo","chapter":"5","verse":"3","text":"Zahabu zenu na sente zigwa lungwi, na lungwi alo lolonga kimutendile na loja ng'huli zenu kamba moto. Mweye muikila ugoli mzisiku za uhelelo."},{"book":"Yakobo","chapter":"5","verse":"4","text":"Kwavija hamuwalipile fungu wanhu wasang'hane mmigunda yenu, tegelezeni kuiyalala kwao! Ndilo ya wanhu wasengile mmigunda yenu Mulungu yeli na Udahi wose kaihulika."},{"book":"Yakobo","chapter":"5","verse":"5","text":"Mukala mwiisi kwa ugima wa kutenda vimulonda wenyego na uhondo. Muneneha mbuli ya siku da kuchinjigwa."},{"book":"Yakobo","chapter":"5","verse":"6","text":"Muwatagusa na kuwakoma wanhu wanogile na hewo hawawalemele kwa chochose!"},{"book":"Yakobo","chapter":"5","verse":"7","text":"Ndugu zangu, fungeni moyo, mbaka vonda yeze Mndewa. Loleni, mlimaji viyobetela minoga yake ilave ndiya zinogile. Heyo kofunga umoyo na kubetela mvula za vuli na mashika."},{"book":"Yakobo","chapter":"5","verse":"8","text":"Mweye vivija mufunge umoyo na kugangamala, kwavija Mndewa kammabehi kwiza!"},{"book":"Yakobo","chapter":"5","verse":"9","text":"Ndugu zangu, sekemuinung'unikile, bule Mulungu kowatagusa. Kwavija msemi ka haulwivi."},{"book":"Yakobo","chapter":"5","verse":"10","text":"Ndugu zangu, kwa mbuli ya kufunga umoyo mna gamagayo, waloleni watula ndagu wa Mulungu walongile usenga ulawile kwa Mndewa."},{"book":"Yakobo","chapter":"5","verse":"11","text":"Towakema wao wamweda kwavija wafunga umoyo. Muhulika Ayubu viyafungile umoyo na mojuwa Mndewa viyamtendele mbaka kuuhelelo. Kwavija Mndewa kana bazi ng'hani na muhole."},{"book":"Yakobo","chapter":"5","verse":"12","text":"Ndugu zangu! Kubanza gose, sekemuiduile. Sekemuiduile kwa ulanga hebu kwa isi hebu kwa kinhu chochose kiyagwe. Mwahalonga, “Ona” Iwe ona, na “Bule” iwe bule, kamba siyo avo Mulungu kowatagusa."},{"book":"Yakobo","chapter":"5","verse":"13","text":"Kamba munhu yoyose kumwenu kogaya, yampule Mulungu. Munhu yeli na deng'ho, yamwimbile Mulungu nyila za kumtogola."},{"book":"Yakobo","chapter":"5","verse":"14","text":"Kamba munhu yoyose kumwenu mtamu, yawakeme wavele wa kibumbila cha wanhu wamtogole Yesu, nao wampulile kwa twaga da Mndewa na wambake mavuta."},{"book":"Yakobo","chapter":"5","verse":"15","text":"Avo wahapula kwa kutamanila mtamu ayo kohonyigwa, na Mndewa komtenda yakone goya, na kamba katenda nzambi, zogeligwa kumgongo."},{"book":"Yakobo","chapter":"5","verse":"16","text":"Avo kila munhu yamulongele miyage nzambi zake, muipulile muladi muhonyigwe. Kupula kwa munhu yanogile mgameso ga Mulungu kuna nguvu ng'hani ya kutenda mengi."},{"book":"Yakobo","chapter":"5","verse":"17","text":"Eliya kakala munhu kamba tweye. Kawamba kumpula Mulungu mvula sekeitowe, mvula nayo haitowile mwiisi kwa miyaka midatu na miezi sita."},{"book":"Yakobo","chapter":"5","verse":"18","text":"Abaho kampula kabili, na mvula itowa na vihandigwe mwiisi vilela."},{"book":"Yakobo","chapter":"5","verse":"19","text":"Ndugu zangu, kamba imoja wenu yahaga kuujuwa ukweli, na iyagwe yahambweza,"},{"book":"Yakobo","chapter":"5","verse":"20","text":"mujuwe kamba, munhu yoyose yombweza mnzila inogile munhu mwene nzambi, komkombola na ifa na nzambi zake nyingi zogeligwa kumgongo."}]}