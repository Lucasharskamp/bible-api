{"data":[{"book":"Matendu","chapter":"9","verse":"1","text":"Nambu lukumbi lwenulo, Sauli ayonjokisi kuvayogofya kwa kuvakoma vamulanda va Bambu. Akahamba kwa Mteta Mkulu,"},{"book":"Matendu","chapter":"9","verse":"2","text":"akayupa balua ya kummanyisa kwa nyumba za kukonganekela Vayawudi zezavi ku Damasko, muni akavakolela vandu vevilanda Njila ya Bambu, vagosi amala vadala, avakamula na kuvaleta ku Yelusalemu."},{"book":"Matendu","chapter":"9","verse":"3","text":"Sauli peavi munjila papipi kuhika ku Damasko, chigafula lumuli kuhuma kunani kwa Chapanga lukamtindila kumlangasa mwene pandi zoha."},{"book":"Matendu","chapter":"9","verse":"4","text":"Sauli akagwa pahi ndi akayuwana lwami lukumjovela, “Sauli, Sauli! Ndava kyani ukuning'aha?”"},{"book":"Matendu","chapter":"9","verse":"5","text":"Sauli akakota, “Ndi wayani veve, Bambu?”"},{"book":"Matendu","chapter":"9","verse":"6","text":"Nambu hinu yima uhamba kumujini, kwenuko ndi kwewijoviwa chechikugana kuchihenga.”"},{"book":"Matendu","chapter":"9","verse":"7","text":"Vandu vevavi mulugendu pamonga na Sauli vayimili nuu ndava ya kukangaswa, vayuwini lwami lula nambu vamuwene lepi mundu yoyoha."},{"book":"Matendu","chapter":"9","verse":"8","text":"Sauli akayinuka, peagubukwili mihu gaki, nakuhotola kulola, hinu vandu vevavi mulugendu nawu vakamkamula chiwoko kumlongosa mbaka ku Damasko."},{"book":"Matendu","chapter":"9","verse":"9","text":"Sauli atamili magono gadatu changalola, na lukumbi lwenulo lwoha atamii changalya chindu amala kunywa chindu chochoha."},{"book":"Matendu","chapter":"9","verse":"10","text":"Damasko kula ndi kwavili na msadika mmonga liina laki Anania. Mwenuyo akemeliwi kujovewa na Bambu mumawono, “Anania!”"},{"book":"Matendu","chapter":"9","verse":"11","text":"Mwene Bambu akamjovela, “Ujitendelekahi uhamba kunjila yeyikemelewa Selede mbaka kunyumba ya Yuda ukotayi kumvala mundu yula mweahumili ku Taso, liina laki Sauli. Hinu akumuyupa Chapanga,"},{"book":"Matendu","chapter":"9","verse":"12","text":"na Sauli amali kuloleswa mumaono na Bambu, kuvya mundu mweikemiwa Anania avi kuyingila mugati na kumvikila mawoko muni alola kavili.”"},{"book":"Matendu","chapter":"9","verse":"13","text":"Nambu Anania akayangula, “Bambu, vandu vamahele nivayuwini mambu gakumvala mundu uyu, niyuwini gahakau neju geavahengili vamsadika vaku ku Yelusalemu kula."},{"book":"Matendu","chapter":"9","verse":"14","text":"Na hinu vamteta vakulu vampeli uhotola Sauli abwela kuni ku Damasko kuvakamula voha vevakukusadika veve.”"},{"book":"Matendu","chapter":"9","verse":"15","text":"Nambu Bambu akamjovela Anania, “Uhamba ndu, muni mwenuyo nimuhagwili muni anihengela, kukokosa ndava ya liina langu kwa vandu vangali Vayawudi na vankosi vavi na kwa vandu va Isilaeli."},{"book":"Matendu","chapter":"9","verse":"16","text":"Namwene yati nikumlangisa mambu gamahele gegakumgana kung'aiswa ndava yangu.”"},{"book":"Matendu","chapter":"9","verse":"17","text":"Hinu Anania akahamba mbaka panyumba yeniyo, akayingila mugati, kangi akamvikila mawoko Sauli. Akamjovela “Mlongo Sauli, Bambu Yesu ndi mweanitumili, mwene akuhumalili pawakavili munjila kubwela kuni, anitumili nene muni uhotola kulola kavili na kumemeswa Mpungu Msopi.”"},{"book":"Matendu","chapter":"9","verse":"18","text":"Bahapo vindu ngati magagau vikagwa pahi kuhuma mumihu mwa Sauli, ndi akalola kavili. Hinu akayima, akabatiziwa,"},{"book":"Matendu","chapter":"9","verse":"19","text":"na peamali kulya chakulya makakala gaki gakamuwuyila."},{"book":"Matendu","chapter":"9","verse":"20","text":"Bahapo akatumbula kukokosa munyumba za kukonganekela Vayawudi, kuvya Yesu ndi Mwana wa Chapanga."},{"book":"Matendu","chapter":"9","verse":"21","text":"Vandu voha vevamyuwini vakakangasa, vakakota, “Wu, mundu mwenuyu lepi yula mweavakomili vandu vala vevamuyupayi kwa liina la Yesu wa ku Yelusalemu? Na ndava ya mpangu wenuwo ndi abwela penapa, avakamula vandu na kuvapeleka kwa vamteta vakulu!”"},{"book":"Matendu","chapter":"9","verse":"22","text":"Sauli akayonjokeseka ukekesi na makakala, ndava ya kujova hotohoto kuvya Yesu ndi Kilisitu, Vayawudi va ku Damasko luhala lukavayaga."},{"book":"Matendu","chapter":"9","verse":"23","text":"Pagamaliki magono gamahele, Vayawudi vakakonganeka na kukita mpangu wa kumkoma Sauli."},{"book":"Matendu","chapter":"9","verse":"24","text":"Nambu Sauli ayuwini mpangu wavi. Kilu na muhi vamlindili mumilyangu ya kuyingalila kumujini muni vahotola kumkoma."},{"book":"Matendu","chapter":"9","verse":"25","text":"Lukumbi lwa kilu vawuliwa vaki vakamtola na kumhulusa pahi mugati ya lidengu livaha mufwasi ya luwumba."},{"book":"Matendu","chapter":"9","verse":"26","text":"Sauli pahaikili ku Yelusalemu akalinga kujiwunga na vawuliwa vala. Nambu vandu voha vamyogwipi vamsadiki lepi kuvya mwene ndi mulanda wa chakaka."},{"book":"Matendu","chapter":"9","verse":"27","text":"Kangi Banaba akamtola Sauli na kumpeleka kwa vamitumi, akavadandaulila kumvala Sauli cheamuwene Bambu munjila, na Bambu chealongili nayu. Mewawa avadandaulili kuvya Sauli cheahotwili kukokosa muuhotola wa Yesu changali wogohi, ku Damasko kula."},{"book":"Matendu","chapter":"9","verse":"28","text":"Hinu Sauli akatama pamonga nawu, akagendelela pa Yelusalemu poha kuni ikokosa liina la Bambu changali wogohi."},{"book":"Matendu","chapter":"9","verse":"29","text":"Mewawa alongili na kuhutana na Vayawudi vevilongela Chigiliki, nambu vene vapangili kumkoma."},{"book":"Matendu","chapter":"9","verse":"30","text":"Valongo vala pevayuwini mpangu wenuwo, vakamtola Sauli na kuhamba nayu ku Kaisalia ndi vakamtuma ahamba ku Taso."},{"book":"Matendu","chapter":"9","verse":"31","text":"Lukumbi lwenulo msambi wa vandu vevakumsadika Kilisitu vakavya na uteke na mumiji yoha ya ku Yudea na ku Galilaya na ku Samaliya. Layendalili kukula mukuyupa Bambu na kuyonjokeseka na kutangatiliwa na Mpungu Msopi."},{"book":"Matendu","chapter":"9","verse":"32","text":"Petili peavi mulugendu kila pandi mewa avahikilili vandu va Chapanga vevatamayi kumuji wa Luda."},{"book":"Matendu","chapter":"9","verse":"33","text":"Kwenuko akamkolili mundu mmonga liina laki Ainea mweavi na utamu wa kupola higa, ndi agonili pa mpasa mulukumbi lwa miyaka nane."},{"book":"Matendu","chapter":"9","verse":"34","text":"Petili akamjovela, “Ainea, Yesu Kilisitu akukulamisa. Yimuka, ujitandikila mpasa waku.” Bahapo Ainea akayima."},{"book":"Matendu","chapter":"9","verse":"35","text":"Vandu voha va ku Luda na ku Saloni pavawene Ainea, vakamuwuyila Bambu."},{"book":"Matendu","chapter":"9","verse":"36","text":"Kumuji wa Yopa kwavili na mulanda mmonga mdala liina laki Tabita, kwa Chigiliki ndi Doka mana yaki huluku. Mdala mwenuyo ahengayi mambu ga kumganisa Chapanga na kuvatangatila vangangu."},{"book":"Matendu","chapter":"9","verse":"37","text":"Magono genago alwalili na kufwa. Hinu vandu vayisambisi higa yaki, vakamgonesa kugolofa."},{"book":"Matendu","chapter":"9","verse":"38","text":"Muji wa Luda wavi papipi na muji wa Yopa, hinu vamsadika vala pevayuwini kuvya Petili avi kwenuko, ndi vakavatuma vandu vavili na ujumbi uwu, “Chondi, ubwela kwitu kanyata.”"},{"book":"Matendu","chapter":"9","verse":"39","text":"Hinu, Petili akawuka na kulongosana na vajumbi vala, pevamali kuhika vampeliki kugolofa. Valipwela voha vevavi penapo vamtindili Petili vakavembeneka na kumlangisa magwanda na nyula zoha zeatengenezayi Doka pavi mumi."},{"book":"Matendu","chapter":"9","verse":"40","text":"Petili avahumisi kuvala vandu voha akafugama akayupa kwa Chapanga. Kangi akahegelela payavi higa pala na kujova, “Tabita, yumuka!” Mwene akagubukula mihu, hinu peamuwene Petili ndi akayinuka na kutama."},{"book":"Matendu","chapter":"9","verse":"41","text":"Petili akamkamula chiwoko, akamyinula. Kangi akavakemela vamsadika na valipwela vala ndi akavagotolela kuni avi mumi."},{"book":"Matendu","chapter":"9","verse":"42","text":"Malovi ga lijambu lenilo gadandasiki pandu poha ku Yopa, na vandu vamahele vakamsadika Bambu."},{"book":"Matendu","chapter":"9","verse":"43","text":"Petili atamili ku Yopa kwa magono nunuyu, munyumba ya mundu mweitendelekela vindu vya chikumba liina laki Simoni."}]}