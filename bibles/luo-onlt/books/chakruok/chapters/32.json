{"data":[{"book":"Chakruok","chapter":"32","verse":"1","text":"Jakobo nodhi nyime gi wuodhe, kendo malaike mag Nyasaye noromo kode."},{"book":"Chakruok","chapter":"32","verse":"2","text":"Kane Jakobo onenogi, nowacho niya, “Ma en kambi mar Nyasaye!” Kuom mano nochako kanyo ni Mahanaim (tiende ni kembni ariyo)."},{"book":"Chakruok","chapter":"32","verse":"3","text":"Jakobo nooro joote nyime ir owadgi Esau e piny Seir, gwengʼ mar Edom."},{"book":"Chakruok","chapter":"32","verse":"4","text":"Jakobo nomiyogi chik niya, “Ma e gima onego udhi uwach ne ruodha Esau: Misumbani Jakobo wacho ni, ‘Asebedo ka adak gi Laban kendo asebedo kuno nyaka chil kawuono."},{"book":"Chakruok","chapter":"32","verse":"5","text":"An kod dhok kod punde, rombe gi diek, jotich machwo kod jotich mamon. Omiyo koro aoro oteni ne ruodha, mondo ayud ngʼwono e wangʼe.’ ”"},{"book":"Chakruok","chapter":"32","verse":"6","text":"Kane jootego odwogo ir Jakobo negiwachone niya, “Ne wadhi ir owadu Esau kendo koro obiro mondo orom kodi, to ji mia angʼwen bende ni kode.”"},{"book":"Chakruok","chapter":"32","verse":"7","text":"Kane Jakobo owinjo mano luoro kod kibaji nogoye mangʼeny mi nopogo jambe, gi dhoge kod ngamia e migepe ariyo."},{"book":"Chakruok","chapter":"32","verse":"8","text":"Noparo e chunye niya, “Ka Esau omonjo migawo achiel, to migawo machielo modongʼ nyalo tony.”"},{"book":"Chakruok","chapter":"32","verse":"9","text":"Eka Jakobo nolamo kawacho niya, “Yaye Nyasach kwara Ibrahim, Nyasach wuora Isaka, Jehova Nyasaye mane owachona ni, ‘Dogi thuru ir jou, kendo abiro miyo inyaa,’"},{"book":"Chakruok","chapter":"32","verse":"10","text":"ok awinjora gi kech kod adieragi duto misenyiso jatichni. Ne an mana gi ludha kende kane angʼado aora Jordan, to koro aseduogo gi ogendini ariyo."},{"book":"Chakruok","chapter":"32","verse":"11","text":"Alamo ni mondo iresa e lwet owadwa Esau nikech aluor ni obiro biro ma omonja kaachiel gi mon kod nyithindgi."},{"book":"Chakruok","chapter":"32","verse":"12","text":"To isewachona ni, ‘Adier abiro miyo inyaa kendo abiro miyo nyikwayi bedo mathoth ka kuoyo man e dho nam, ma ok nyal kwan.’ ”"},{"book":"Chakruok","chapter":"32","verse":"13","text":"Jakobo nonindo kanyo, kendo kuom gik mane en-go ne oyiero mich ne owadgi Esau kaka:"},{"book":"Chakruok","chapter":"32","verse":"14","text":"Diek mamon mia ariyo kod nywogi piero ariyo, rombe mamon mia ariyo gi imbe piero ariyo,"},{"book":"Chakruok","chapter":"32","verse":"15","text":"ngamia mamon piero adek gi nyithindgi, dhok mamon piero angʼwen kod rwedhi apar, kod punde mamon piero ariyo kod punde machwo apar."},{"book":"Chakruok","chapter":"32","verse":"16","text":"Noketogi e lwet jotichne ka moro ka moro otelone kweth ka kweth kendo nowachonegi niya, “Teluru nyima kuweyo thuolo e kind kweth ka kweth.”"},{"book":"Chakruok","chapter":"32","verse":"17","text":"Nomiyo ngʼat mane otelo chik niya, “Ka owadwa Esau oromo kodi mopenji ni, ‘In jatich ngʼa, to idhi kanye kendo ni jamni duto misembogi gin mag ngʼa?’"},{"book":"Chakruok","chapter":"32","verse":"18","text":"Eka iwachne ni, ‘Magi gin mag jatichni Jakobo. Gin mich ma oor ne ruodha Esau, Jakobo bende biro bangʼwa.’ ”"},{"book":"Chakruok","chapter":"32","verse":"19","text":"Bende nomiyo ngʼat mar ariyo, gi ngʼat mar adek kod jogo duto mane luwo bangʼ kweth chik niya, “Un duto wachuru ne Esau mana gima chalre kuromo kode."},{"book":"Chakruok","chapter":"32","verse":"20","text":"Kendo une ni uwacho ni, ‘Jatichni Jakobo biro bangʼwa.’ ” Nikech noparo niya, “Obiro hoye gi mich ma ooroneni kendo ka oneno to ponono obiro rwaka.”"},{"book":"Chakruok","chapter":"32","verse":"21","text":"Kuom mano mich Jakobo noter motelo, ka en to nodongʼ ei kambi."},{"book":"Chakruok","chapter":"32","verse":"22","text":"Otienono Jakobo nochungʼ mokawo monde ariyo, jotichne mamon ariyo kod yawuote apar gachiel kendo negikadho aora mar Jabok."},{"book":"Chakruok","chapter":"32","verse":"23","text":"Jakobo nokawo joge kaachiel gi gige mi nokowogi nyaka loka aora Jabok."},{"book":"Chakruok","chapter":"32","verse":"24","text":"Bangʼ mano Jakobo nodongʼ kende, kendo ngʼato noi kode otieno duto nyaka okinyi."},{"book":"Chakruok","chapter":"32","verse":"25","text":"Kane ngʼatno oneno ni ok onyal goye piny, nomulo fuoni mar bamne, kuom mano chieke nowil."},{"book":"Chakruok","chapter":"32","verse":"26","text":"Ngʼatno nowacho niya, “We adhi, nikech en odiechiengʼ.”"},{"book":"Chakruok","chapter":"32","verse":"27","text":"Ngʼatno nopenje niya, “Nyingi ngʼa?”"},{"book":"Chakruok","chapter":"32","verse":"28","text":"Eka ngʼatno nowacho niya, “Nyingi ok nochak oluongi ni Jakobo, to noluongi ni Israel nikech ise ii gi Nyasaye kod ji mi iseloyo.”"},{"book":"Chakruok","chapter":"32","verse":"29","text":"Jakobo nowachone niya, “Asayi nyisa nyingi.”"},{"book":"Chakruok","chapter":"32","verse":"30","text":"Kuom mano Jakobo nochako kanyo ni Peniel (tiende ni wangʼ Nyasaye) kowacho niya, “Nikech aseneno Nyasaye wangʼ gi wangʼ kendo ngimana oresi.”"},{"book":"Chakruok","chapter":"32","verse":"31","text":"Chiengʼ notuchne ka okadho Peniel kendo nowuotho kolingʼo nikech bamne nowil."},{"book":"Chakruok","chapter":"32","verse":"32","text":"Mano emomiyo nyaka kawuono jo-Israel ok cham ringʼo moriwo fuond bam ka giparogo wil mar fuond bam Jakobo."}]}