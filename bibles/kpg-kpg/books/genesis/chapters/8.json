{"data":[{"book":"Genesis","chapter":"8","verse":"1","text":"God hagalee de langahia Ia Noah mo nia manu huogodoo ala nogo i dono baahi i lodo di boodi, gei Mee gaa hai dana madangi gii gono, gei nia wai la ga daamada ga bagu mai."},{"book":"Genesis","chapter":"8","verse":"2","text":"Nia madagoaa ala e hali mai nia wai i lala henuailala mo nia bontai ala i di langi la guu tai, gei nia uwa guu maa,"},{"book":"Genesis","chapter":"8","verse":"3","text":"gei nia wai la gu bagu mai loo maalia i nia laangi e lau madalima."},{"book":"Genesis","chapter":"8","verse":"4","text":"I di madangaholu maa hidu laangi o di hidu malama, gei di boodi la gaa dau i hongo di gonduu i di goolongo gonduu go Ararat."},{"book":"Genesis","chapter":"8","verse":"5","text":"Gei nia wai le e bagu mai hua igolo, gei di tahi laangi o di madangaholu malama, nia gonduu la ga kila aga ono ulu."},{"book":"Genesis","chapter":"8","verse":"6","text":"Muli nia laangi e mada haa, gei Noah gaa huge di bontai dulii di boodi,"},{"book":"Genesis","chapter":"8","verse":"7","text":"ga hagau dana manu maangi ‘raven’. Mee digi maangi mai labelaa, e mamaangi hua igolo gaa dae loo gi nia wai ga odi loo ga hagalee."},{"book":"Genesis","chapter":"8","verse":"8","text":"Di madagoaa hua deelaa, gei Noah ga hagau dana mwuroi belee mmada be nia wai la gu bagu ia."},{"book":"Genesis","chapter":"8","verse":"9","text":"Nia wai le e honu hua igolo e gahu tenua, gei di mwuroi la digi gida dono gowaa e dogo ieia, geia ga maangi labelaa gi di boodi, gei Noah ga daahi dono lima gi mee, ga dahi mai a mee gi lodo."},{"book":"Genesis","chapter":"8","verse":"10","text":"Mee gaa tali labelaa ana laangi e hidu, ga hagau labelaa di mwuroi."},{"book":"Genesis","chapter":"8","verse":"11","text":"Di mwuroi ga maangi mai labelaa gi mee i di hiahi, e gaamai dana lau olib i dono ngudu. Gei Noah gu iloo hua bolo nia wai la guu bagu."},{"book":"Genesis","chapter":"8","verse":"12","text":"Gei mee gaa tali labelaa ana laangi e hidu, ga hagau labelaa di mwuroi. Tolongo deenei gei di mwuroi digi maangi mai labelaa."},{"book":"Genesis","chapter":"8","verse":"13","text":"Noah ne ono lau maa dahi ono ngadau di laangi matagidagi di tahi malama, gei nia wai la gu hagalee, gei Noah gaa huge di uhi o di boodi ga madamada ga gidee ia bolo di gelegele la gu maangoo mai."},{"book":"Genesis","chapter":"8","verse":"14","text":"Di madalua maa hidu o di lua malama, gei henuailala gu maangoo hagatau."},{"book":"Genesis","chapter":"8","verse":"15","text":"God ga helekai gi Noah,"},{"book":"Genesis","chapter":"8","verse":"16","text":"“Ulu gi daha mo di boodi, mo doo lodo mo gulu dama daane mo nadau lodo."},{"book":"Genesis","chapter":"8","verse":"17","text":"Lahia nia manu mamaangi huogodoo, mono manu dolodolo dalia goe gi hagadili digaula gi modoho gi hongo henuailala.”"},{"book":"Genesis","chapter":"8","verse":"18","text":"Gei Noah mo dono lodo, ana dama daane mo nadau lodo ga ulu gi daha mo di boodi."},{"book":"Genesis","chapter":"8","verse":"19","text":"Nia manu dolodolo huogodoo mono manu mamaangi gu ulu mai gi daha mo di boodi i hagabuulinga manu."},{"book":"Genesis","chapter":"8","verse":"20","text":"Noah gaa bae dana gowaa dudu tigidaumaha ang gi Dimaadua. Mee gaa kae ana manu dagi dahi mai i lodo nia hagadilinga manu madammaa, nia manu dolodolo mono manu mamaangi, gaa dudu nia maa i hongo di gowaa dudu tigidaumaha."},{"book":"Genesis","chapter":"8","verse":"21","text":"Di kala o tigidaumaha gu haga manawa lamalia Dimaadua, gei Ia ga maanadu i ono lodo boloo, “Au hagalee e hagahuaidu labelaa henuailala i di gili nia huaidu o nia daangada ala gaa hai. Au gu iloo e Au bolo daamada i di madagoaa digaula nogo lligi, nia maanadu digaula nogo huaidu. Au hagalee hagammaa gi daha labelaa nia mee mouli huogodoo, be dagu hai dela ne hai tolongo deenei."},{"book":"Genesis","chapter":"8","verse":"22","text":"Di waalooloo o henuailala, ga iai nia madagoaa e dogi nia mee mo nia madagoaa e hadi nia mee, nia madagoaa e magalillili mo nia madagoaa mahanahana, nia boo mo nia aa.”"}]}