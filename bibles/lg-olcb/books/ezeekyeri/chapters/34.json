{"data":[{"book":"Ezeekyeri","chapter":"34","verse":"1","text":"Ekigambo kya Mukama Katonda ne kinzijira n’aŋŋamba nti,"},{"book":"Ezeekyeri","chapter":"34","verse":"2","text":"“Omwana w’omuntu, yogera ebyobunnabbi eri abasumba ba Isirayiri, obagambe nti, ‘Bw’ati bw’ayogera Mukama Katonda nti, Zibasanze abasumba ba Isirayiri abeefaako bokka. Abasumba tebasaanye kuliisa ndiga?"},{"book":"Ezeekyeri","chapter":"34","verse":"3","text":"Mulya amasavu, ne mwambala ebyoya, ne mutta ensolo ensava, naye temufaayo ku bisibo."},{"book":"Ezeekyeri","chapter":"34","verse":"4","text":"Ennafu temuzizzaamu maanyi, so n’endwadde temuzijjanjabye, so n’ezirumizibbwa temusibye biwundu byazo, so n’ezibuze temuzikomezzaawo, naye muzifuze n’amaanyi."},{"book":"Ezeekyeri","chapter":"34","verse":"5","text":"Kyezaava zisaasaana, kubanga tezaalina musumba, ne ziba kya kulya eri ensolo enkambwe zonna ez’omu nsiko."},{"book":"Ezeekyeri","chapter":"34","verse":"6","text":"Endiga zange zaasaasaana, ne zibuna ku nsozi zonna na ku buli kasozi akawanvu, ne zisaasaana okubuna ensi yonna, ne zibulwako azinoonya wadde okuzibuuliriza."},{"book":"Ezeekyeri","chapter":"34","verse":"7","text":"“ ‘Noolwekyo mmwe abasumba, muwulire ekigambo kya Mukama:"},{"book":"Ezeekyeri","chapter":"34","verse":"8","text":"Nga bwe ndi omulamu, bw’ayogera Mukama Katonda, olw’endiga zange okufuuka omuyiggo, n’ekyokulya eri ensolo enkambwe zonna, kubanga tezirina musumba, ate era n’abasumba ne batazinoonya, naye ne beefaako bokka, ne bataliisa ndiga zange,"},{"book":"Ezeekyeri","chapter":"34","verse":"9","text":"kale mmwe abasumba muwulire ekigambo kya Mukama."},{"book":"Ezeekyeri","chapter":"34","verse":"10","text":"Bw’ati bw’ayogera Mukama Katonda nti, Nnina ensonga ku basumba, era ndibavunaana olw’ekisibo kyange. Ndibaggyako okulabirira endiga mulekeraawo okuzifuula ekyokulya. Ndiwonya endiga zange mu kamwa kaabwe, zireme okuba ekyokulya kyabwe."},{"book":"Ezeekyeri","chapter":"34","verse":"11","text":"“ ‘Era bw’ati bw’ayogera Mukama Katonda nti, Nze kennyini ndinoonya endiga zange ne nzirabirira."},{"book":"Ezeekyeri","chapter":"34","verse":"12","text":"Ng’omusumba bw’alabirira ekisibo kye ng’ezimu ku ndiga zisaasaanye okumuvaako, bwe ntyo bwe ndizirabirira. Ndiziggya mu bifo byonna gye zaasaasaanira ku lunaku olw’ebire olw’ekizikiza."},{"book":"Ezeekyeri","chapter":"34","verse":"13","text":"Ndiziggya mu mawanga ne nzikuŋŋaanya mu nsi gye zaasaasaanira ne nzikomyawo mu nsi yaazo. Ndiziriisiza ku nsozi za Isirayiri okumpi n’enzizi ne mu bifo byonna ebibeerwamu mu nsi."},{"book":"Ezeekyeri","chapter":"34","verse":"14","text":"Ndizirabiririra mu ddundiro eddungi ne ku ntikko z’ensozi za Isirayiri we zirirundirwa. Eyo gye zirigalamira mu ddundiro eddungi era gye ziririira omuddo omugimu ku nsozi za Isirayiri."},{"book":"Ezeekyeri","chapter":"34","verse":"15","text":"Nze kennyini ndirabirira endiga zange, ne nzigalamiza wansi mirembe, bw’ayogera Mukama Katonda."},{"book":"Ezeekyeri","chapter":"34","verse":"16","text":"Ndinoonya ezaabula, ne nkomyawo ezaawaba. Ndigyanjaba ezaalumizibwa, ne ŋŋumya ennafu, naye ensava era ez’amaanyi ndizizikiriza. Ndirunda ekisibo mu bwenkanya."},{"book":"Ezeekyeri","chapter":"34","verse":"17","text":"“ ‘Nammwe ekisibo kyange, bw’ati bw’ayogera Mukama Katonda nti, Ndisala omusango wakati w’endiga emu ne ginnaayo ne wakati w’endiga ennume n’embuzi."},{"book":"Ezeekyeri","chapter":"34","verse":"18","text":"Tekibamala okulya omuddo? Kale ate lwaki mulinnyirira ogusigaddewo mu ddundiro, nga n’okunywa mwanywa amazzi amayonjo, naye ne musiikuula agaasigalawo n’ebigere byammwe!"},{"book":"Ezeekyeri","chapter":"34","verse":"19","text":"Olwo endiga zange zirye bye mwalinnyirira n’okunywa zinywe amazzi ge mwasiikuula n’ebigere byammwe?"},{"book":"Ezeekyeri","chapter":"34","verse":"20","text":"“ ‘Mukama Katonda kyava abagamba nti, Laba, nze kennyini ndisala omusango wakati w’endiga ensava n’endiga enkovvu."},{"book":"Ezeekyeri","chapter":"34","verse":"21","text":"Kubanga mwewaana nga muyimusa ebifuba ne musindikiriza ennafu zonna ne muzitomera n’amayembe gammwe okutuusa lwe muzifulumya ebweru,"},{"book":"Ezeekyeri","chapter":"34","verse":"22","text":"ndiwonyawo ekisibo kyange so teziriba nate muyiggo. Ndisala omusango mu bwenkanya wakati w’endiga n’endiga."},{"book":"Ezeekyeri","chapter":"34","verse":"23","text":"Ndiziwa omusumba omu, omuweereza wange Dawudi, alizirunda; alizirabirira era aliba musumba waabwe."},{"book":"Ezeekyeri","chapter":"34","verse":"24","text":"Nze Mukama ndiba Katonda waabwe, n’omuddu wange Dawudi aliba mulangira mu bo. Nze Mukama njogedde."},{"book":"Ezeekyeri","chapter":"34","verse":"25","text":"“ ‘Ndikola endagaano yange ezisuubiza emirembe, era ndigoba mu nsi ensolo enkambwe, zibeerenga mu ddungu era zeebakenga mu bibira mirembe nga tezirumbibwa."},{"book":"Ezeekyeri","chapter":"34","verse":"26","text":"Ndiziwa omukisa wamu n’ebifo ebyetoolodde akasozi kange, era ndibatonnyeseza enkuba mu ntuuko yaayo; walibaawo enkuba ey’omukisa."},{"book":"Ezeekyeri","chapter":"34","verse":"27","text":"Emiti egy’omu ttale girireeta ebibala byagyo, n’ettaka lirimeza ebimera byalyo, era n’abantu balituula mirembe mu nsi yaabwe. Balimanya nga nze Mukama bwe ndimenya ebisiba eby’ekikoligo kyabwe ne mbawonya mu mukono gwabwo abaabafuula abaddu."},{"book":"Ezeekyeri","chapter":"34","verse":"28","text":"Teziriba munyago nate eri amawanga, so n’ensolo enkambwe tezirizitaagulataagula. Zirituula mirembe so tewaliba muntu n’omu azitiisatiisa."},{"book":"Ezeekyeri","chapter":"34","verse":"29","text":"Ndiziwa ensi emanyiddwa olw’ebirime byayo, zireme okulumwa enjala nate mu nsi newaakubadde okunyoomebwa amawanga."},{"book":"Ezeekyeri","chapter":"34","verse":"30","text":"Era zirimanya nga nze Mukama Katonda waazo, ndi wamu nazo, era nga zo, ennyumba ya Isirayiri, bantu bange, bw’ayogera Mukama Katonda."},{"book":"Ezeekyeri","chapter":"34","verse":"31","text":"Mmwe ndiga zange, endiga ez’eddundiro lyange, muli bantu bange, era nze ndi Katonda wammwe, bw’ayogera Mukama Katonda.’ ”"}]}