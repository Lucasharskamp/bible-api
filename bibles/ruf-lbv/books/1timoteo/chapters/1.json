{"data":[{"book":"1 Timoteo","chapter":"1","verse":"1","text":"Nene Pauli, mtumighwa wa Kiristu Yesu kwa laghitso lye Imulungu Mkombotsi wetu na Kiristu Yesu lolelo lyetu."},{"book":"1 Timoteo","chapter":"1","verse":"2","text":"Nokwandikila Timoteo imwanangu ghendoghendo mne inoghola."},{"book":"1 Timoteo","chapter":"1","verse":"3","text":"Ka pfanikulongele haning'ali nighenda Makedoniya, nobama ukale ako Efeso ili uwaghome iwanu wangi waleke kulangulitsa ghamalangulitso ghe ughutsu,"},{"book":"1 Timoteo","chapter":"1","verse":"4","text":"walongele watsileke simo tsila itsilihela chinu na mbuli tsa ghamataghwa ghe lukolo yang'aghomala bae, agho ghotenda iwanu wesonge, wala ng'aghoitsenga sang'ano ye Imulungu mna ukutoghola."},{"book":"1 Timoteo","chapter":"1","verse":"5","text":"Chinu chikulu cha laghitso lino iwo unoghelo, iulawa mne ghumoyo ghunoghile, na ukusaghula ukuteda ghanoghile, na inoghola ya kweli."},{"book":"1 Timoteo","chapter":"1","verse":"6","text":"Iwanu wangi wagha kulawa mna ghano na wahundukila midawalo ya ubotsi."},{"book":"1 Timoteo","chapter":"1","verse":"7","text":"Wobama wawe iwalangulitsa ghamalaghitso gha Musa lekeni ng'awomanya bae wolonga choni au ipfinu pfawakomangitsa."},{"book":"1 Timoteo","chapter":"1","verse":"8","text":"Twomanya ka ghamalaghitso ghanogha ka ghotumika ghoya."},{"book":"1 Timoteo","chapter":"1","verse":"9","text":"Pfipfila twomanya ghamalaghitso ng'aghekighwe bae kwaajili ye iwanu iwanoghile, ila ghekighwa kwaajili ya iwanu ing'awokinda ghamalaghitso na iwolema kutegheletsa utawala na iwanu iwombetsa Imulungu na wane nzambi na ing'awahenzeluke na iwanu iwalihela idini na iwanu iwokoma aba tsawo na mai tsawo na iwokoma wanu,"},{"book":"1 Timoteo","chapter":"1","verse":"10","text":"na waghoni, wamale iwowasa na wamale wayawo, iwakwiba iwanu, iwaghutsu na iwolapfa ukalangama wa ughutsu au iwotenda chinu chochose ing'achighenda hamwe ne ghamalangulitso gha ughima."},{"book":"1 Timoteo","chapter":"1","verse":"11","text":"Ghamalangulitso agho ghamne Imbuli Inoghile ye Imulungu iyane ukulu na iyotunyighwa imbuli yaning'ighwe niwapetele iwanu."},{"book":"1 Timoteo","chapter":"1","verse":"12","text":"Nolonga mighede kwa Kiristu Yesu Imtwatsa wetu, iyangaile ingupfu, kwaapfila kambona nene namwenyepfale, kanisaghula nimsang'anile,"},{"book":"1 Timoteo","chapter":"1","verse":"13","text":"hata ka aho mwanduso ning'ali nimligha yeye na kuwadununza iwanu na tsanikala mghobo, lekeni Imulungu kambonela libatsi kwaapfila tsanitenda apfo kwa ubotsi wangu wanikalile nawo na kwaapfila tsanahela inoghola."},{"book":"1 Timoteo","chapter":"1","verse":"14","text":"Lekeni Imtwatsa wetu tsakangaya uluso wake bwelele, kangaya inoghola na unoghelo mne ukwilunga na Kiristu Yesu."},{"book":"1 Timoteo","chapter":"1","verse":"15","text":"Imbuli ino yolongesa, na inogha kutogholighwa, Kiristu Yesu katsa muisi kuwakombola wane nzambi. Na nene nina nzambi kubita wose,"},{"book":"1 Timoteo","chapter":"1","verse":"16","text":"lekeni Imulungu kambonela libatsi, ili Kiristu Yesu alanguse ukududumila kwake kwose kuna nene yanine nzambi kubita wose, kanenda niwe chitango kwa awala iwatsomtoghola, na kubokela ughima wa ghamatsuwa ghose."},{"book":"1 Timoteo","chapter":"1","verse":"17","text":"Lelo Imndewa wa ghamatsuwa ghose, yang'akufa, yang'akoneka, Imulungu yaliheka, yeye apfukighwe na atunyighwe ghamatsuwa ghose. Ona."},{"book":"1 Timoteo","chapter":"1","verse":"18","text":"Mwanangu Timoteo, nokulaghitsa laghitso lino, kwa ghamalonga ghe unabii ghaulongelighwe ghumwande ughawinze ili udahe kuhuma pfinoghile ing'ondo ya kuyamila Imbuli Inoghile,"},{"book":"1 Timoteo","chapter":"1","verse":"19","text":"uikinde inoghola, na kubama kusaghula kutenda ghanoghile. Iwanu wangi waghalema agha, apfo waihinya inoghola yawo."},{"book":"1 Timoteo","chapter":"1","verse":"20","text":"Mna wawo hana tsina Hemenayo na Alekisanda, awo nimwing'a Setani ili walangulitsighwe waleke kumligha Imulungu."}]}