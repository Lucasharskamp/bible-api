{"data":[{"book":"Johana","chapter":"11","verse":"1","text":"Ngʼat moro ma nyinge Lazaro ne tuo. Ne en ja-Bethania, dala gi Maria gi Maritha nyamin mare."},{"book":"Johana","chapter":"11","verse":"2","text":"Maria-ni ma owadgi Lazaro makoro tuoni ema noolo mo mangʼwe ngʼar e tiend Ruoth mi oyweyo gi yie wiye."},{"book":"Johana","chapter":"11","verse":"3","text":"Omiyo nyimine Lazaro nooro wach ni Yesu niya, “Ruoth, osiepni mihero tuo.”"},{"book":"Johana","chapter":"11","verse":"4","text":"Kane Yesu owinjo mano, nowacho niya, “Tuono ok en mar tho, to mano otimore mana ni mondo Nyasaye oyud duongʼ, kendo mondo Wuod Nyasaye oyud duongʼ kuome.”"},{"book":"Johana","chapter":"11","verse":"5","text":"Yesu nohero Maritha gi nyamin mare kod Lazaro."},{"book":"Johana","chapter":"11","verse":"6","text":"To kata kamano, kane owinjo ni Lazaro tuo, nomedo bedo kama ne entie kuom ndalo ariyo."},{"book":"Johana","chapter":"11","verse":"7","text":"Eka nowacho ni jopuonjrene niya, “Wadoguru Judea.”"},{"book":"Johana","chapter":"11","verse":"8","text":"To jopuonjrene nodwoke niya, “Rabi, ere kaka didog kuno to nyocha eka jo-Yahudi dwaro goyi gi kite?”"},{"book":"Johana","chapter":"11","verse":"9","text":"Yesu nodwokogi niya, “Donge nitie seche apar gariyo e odiechiengʼ? Ngʼat mawuotho godiechiengʼ ok chwanyre, nimar ler mar piny miyo oneno."},{"book":"Johana","chapter":"11","verse":"10","text":"Kowuotho gotieno eka ochwanyore, nikech oonge gi ler.”"},{"book":"Johana","chapter":"11","verse":"11","text":"Bangʼ kane osewacho kamano, nomedo loso kodgi kowacho niya, “Osiepwa ma Lazaro nindo osetero, to adwaro dhi kuno mondo achiewe.”"},{"book":"Johana","chapter":"11","verse":"12","text":"Jopuonjrene nodwoke niya, “Ruoth, konindo aninda, to obiro mana chiewo.”"},{"book":"Johana","chapter":"11","verse":"13","text":"Yesu ne wuoyo kuom tho Lazaro, to jopuonjrene to ne paro ni oloso mana kuom nindo mapile."},{"book":"Johana","chapter":"11","verse":"14","text":"Omiyo koro nonyisogi ratiro niya, “Lazaro otho,"},{"book":"Johana","chapter":"11","verse":"15","text":"to amor ni nyocha otho ka aonge kuno, mondo eka uyie. Kata kamano, wawuog wadhiuru ire.”"},{"book":"Johana","chapter":"11","verse":"16","text":"Eka Thoma, ma bende iluongo ni Didimas, nowachone jopuonjre mamoko niya, “Wan bende wadhiuru mondo kata ka en tho, to watho kode.”"},{"book":"Johana","chapter":"11","verse":"17","text":"Kane Yesu ochopo, to noyudo ka Lazaro osetieko ndalo angʼwen e bur."},{"book":"Johana","chapter":"11","verse":"18","text":"Bethania ne chiegni gi Jerusalem madirom kar kilomita adek,"},{"book":"Johana","chapter":"11","verse":"19","text":"kendo jo-Yahudi mangʼeny noyudo osebiro ir Maritha gi Maria mondo ohogi e kuyo margi kuom tho mar owadgi."},{"book":"Johana","chapter":"11","verse":"20","text":"Kane Maritha owinjo ni Yesu biro, nowuok oko mondo oromne, ka Maria to nodongʼ ei ot."},{"book":"Johana","chapter":"11","verse":"21","text":"Maritha nowacho ni Yesu niya, “Ruoth, ka dinyocha bed ni in ka, to owadwa dine ok otho."},{"book":"Johana","chapter":"11","verse":"22","text":"To angʼeyo ni kata mana sani Nyasaye biro miyi gimoro amora mikwaye.”"},{"book":"Johana","chapter":"11","verse":"23","text":"Yesu nowachone niya, “Owadu biro chier.”"},{"book":"Johana","chapter":"11","verse":"24","text":"Maritha nodwoke niya, “Angʼeyo ni obiro chier kendo e ndalo chier, ma en chiengʼ giko piny.”"},{"book":"Johana","chapter":"11","verse":"25","text":"Yesu nowachone niya, “An e chier kendo An e ngima. Ngʼat moyie kuoma kata otho to nodok mangima,"},{"book":"Johana","chapter":"11","verse":"26","text":"kendo ngʼama ngima moyie kuoma ok notho ngangʼ. Bende iyie gi wachni?”"},{"book":"Johana","chapter":"11","verse":"27","text":"Eka nodwoke niya, “Ee, Ruoth, ayie ni in e Kristo ma Wuod Nyasaye, ma nonego obi e piny.”"},{"book":"Johana","chapter":"11","verse":"28","text":"Kane osewacho mano, to nodok oluongo Maria nyamin-gi tenge, mowachone niya, “Japuonj nika, kendo oluongi.”"},{"book":"Johana","chapter":"11","verse":"29","text":"Kane Maria owinjo mano, noa malo piyo piyo mi odhi ire."},{"book":"Johana","chapter":"11","verse":"30","text":"Noyudo Yesu pok odonjo ei dalano; to ne pod ochungʼ oko kama Maritha noromonee."},{"book":"Johana","chapter":"11","verse":"31","text":"Ka jo-Yahudi manoyudo nigi Maria ei ot, kahoye, nonene kochungʼ girikni modhi oko, negiluwo bangʼe, ka giparo ni odhi e liel mondo oywagi kuno."},{"book":"Johana","chapter":"11","verse":"32","text":"Kane Maria ochopo kama Yesu ne nitie monene gi wangʼe, nopodho e tiende mowachone niya, “Ruoth, ka dinyocha bed ni in ka to owadwa dine ok otho.”"},{"book":"Johana","chapter":"11","verse":"33","text":"Kane Yesu onene koywak, kendo ka jo-Yahudi mane gibirogo ire bende ne ywak, chunye nodoko malit kendo nochandore."},{"book":"Johana","chapter":"11","verse":"34","text":"Nopenjo niya, “Ne uiko ringre kanye?”"},{"book":"Johana","chapter":"11","verse":"35","text":"Pi wangʼ Yesu nochwer."},{"book":"Johana","chapter":"11","verse":"36","text":"Eka jo-Yahudi nowacho niya, “Neyeuru kaka nohere!”"},{"book":"Johana","chapter":"11","verse":"37","text":"Ji moko kuomgi to nopenjore niya, “Jal ma yande oyawo wangʼ muofuni, donge nyocha onyalo gengʼo tho Lazaro?”"},{"book":"Johana","chapter":"11","verse":"38","text":"Yesu nochopo kar liel ka chunye nigi kuyo maduongʼ moloyo. Ne en rogo, kendo noyie kidi e dhoge."},{"book":"Johana","chapter":"11","verse":"39","text":"Yesu nowacho niya, “Goluru kidino oko e dho liel.”"},{"book":"Johana","chapter":"11","verse":"40","text":"Yesu nowachone niya, “Donge nende anyisi ni kiyie to ibiro neno duongʼ mar Nyasaye?”"},{"book":"Johana","chapter":"11","verse":"41","text":"Omiyo ne gingʼielo kidino oko. Eka Yesu nongʼiyo malo mowacho niya, “Wuora, agoyoni erokamano nikech isewinja."},{"book":"Johana","chapter":"11","verse":"42","text":"Angʼeyo bende ni isebedo kiwinja ndalo duto, to asewacho wechegi mondo joma ochungʼ ka oyud konyruok, kendo mondo giyie nine iora adier.”"},{"book":"Johana","chapter":"11","verse":"43","text":"Bangʼ wacho mano, Yesu noluongo gi dwol maduongʼ niya, “Lazaro, wuog oko!”"},{"book":"Johana","chapter":"11","verse":"44","text":"Mi ngʼama nothono nowuok oko, ka bedene gi tiendene onal gi lewni molir olir, kendo ka lela wangʼe bende otwe gi nanga alwora."},{"book":"Johana","chapter":"11","verse":"45","text":"Kuom mano, jo-Yahudi mangʼeny mane obiro hoyo chuny Maria, kendo ma noneno gima Yesu notimo, noyie kuome."},{"book":"Johana","chapter":"11","verse":"46","text":"Ji moko kuomgi to nodhi ir jo-Farisai monyisogi gima Yesu nosetimo."},{"book":"Johana","chapter":"11","verse":"47","text":"Eka jodolo madongo gi jo-Farisai nochoko buch jo-Sanhedrin, kendo negipenjore niya,"},{"book":"Johana","chapter":"11","verse":"48","text":"Ka waweye odhi nyime kama, to ji duto biro yie kuome, kendo kamano otimore to jo-Rumi biro biro mi kaw karwa ka, kaachiel gi pinywa bende.”"},{"book":"Johana","chapter":"11","verse":"49","text":"To achiel kuomgi, mane nyinge Kaifas, mane en jadolo maduongʼ e higano nowachonegi niya, “Un joma ok riek kata matin!"},{"book":"Johana","chapter":"11","verse":"50","text":"Ok unyal fwenyo ni en gima ber moloyo mondo ngʼato achiel otho ni ji duto, moloyo ka oganda duto otho.”"},{"book":"Johana","chapter":"11","verse":"51","text":"Ne ok owacho wachni gi pache owuon, to kaka ne en jadolo maduongʼ e higano, nokoro wach ni Yesu ne biro tho ne piny jo-Yahudi,"},{"book":"Johana","chapter":"11","verse":"52","text":"to ok ne pinyno kende, to ne nyithind Nyasaye duto mokere, mondo ochokgi kaachiel, kendo omi gibed gimoro achiel."},{"book":"Johana","chapter":"11","verse":"53","text":"Omiyo chakre chiengʼno kadhi nyime negichano kaka ginyalo nego Yesu."},{"book":"Johana","chapter":"11","verse":"54","text":"Kuom mano, Yesu koro ne ok wuothi e dier jo-Yahudi ka ji nene. Nopondo modhi e gwengʼ man but thim, e dala miluongo ni Efraim, kendo nobet kuno gi jopuonjrene."},{"book":"Johana","chapter":"11","verse":"55","text":"Ka kinde mag Pasaka mar jo-Yahudi ne chiegni chopo, ji mangʼeny moa e gwenge mopogore opogore nodhi Jerusalem mondo gipwodhre kapok Pasaka ochopo."},{"book":"Johana","chapter":"11","verse":"56","text":"Negisiko ka gimanyo Yesu, kendo negipenjore ngʼato gi ngʼato, ka gichungʼ ei alwora mar hekalu niya, “Uparo nade? Donge obiro biro e sawoni koso ok obi biro?”"},{"book":"Johana","chapter":"11","verse":"57","text":"Negiwacho kamano nikech jodolo madongo gi jo-Farisai ne osegolo chik ni ngʼato angʼata mongʼeyo kuma Yesu nitie nyaka ternegi wach mondo gidhi gimake."}]}