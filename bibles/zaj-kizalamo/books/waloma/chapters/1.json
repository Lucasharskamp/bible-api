{"data":[{"book":"WALOMA","chapter":"1","verse":"1","text":"Lupwilili luno lolawa ha Paulo, mtumigwa wa Yesu Kilisto, yasaguligwe na Mulungu kuwa mtumigwa wa Kilisto na kutumigwa yakaupete Usenga Unogile wa Mulungu,"},{"book":"WALOMA","chapter":"1","verse":"2","text":"uyekile kilagano umwaka kubitila wahokozi zake Mzinyandiko Zing'alile."},{"book":"WALOMA","chapter":"1","verse":"3","text":"Usenga uja umulonga Mwanage, Yesu Kilisto, ayo mmbuli ya kiunhu yakalile yolawa mulukolo lwa Daudi,"},{"book":"WALOMA","chapter":"1","verse":"4","text":"na vija viyali na ung'azi ulawa ha Mulungu kalagusigwa na mhiko ng'hulu kuwa Mwana wa Mulungu kipigiti viyazusigwe kulawa mkudanganhika."},{"book":"WALOMA","chapter":"1","verse":"5","text":"Kubitila heyo, Mulungu kanigwelela ngekewa na utumigwa wa Kilisto giladi niwapetele wanhu wa isi zose giladi watogole na kumtogola heyo, giladi twaga jake diyenzigwe."},{"book":"WALOMA","chapter":"1","verse":"6","text":"Vivija na mweye mwa mmwanza wa waja wakemigwe kuwa wanhu wa Yesu Kilisto."},{"book":"WALOMA","chapter":"1","verse":"7","text":"Nowandikila mweye wanhu wose wa wambo da Loma, mnogelwe na Mulungu na mkemigwe kuwa wanhu zake mwenyego."},{"book":"WALOMA","chapter":"1","verse":"8","text":"Tanhu, nomuheweza Mulungu wangu kubitila Yesu Kilisto sama yenu mweye mose, kwavija nhamanila yenu yopetigwa muulumwengu wose."},{"book":"WALOMA","chapter":"1","verse":"9","text":"Mulungu, inimsang'hanikila na moyo wangu wose mkuupeta Usenga Unogile wa Mwanage, iyo msindila wangu vija viniwakumbukila mweye mazua gose"},{"book":"WALOMA","chapter":"1","verse":"10","text":"muna zinhambiko zangu. Kipigiti chose notambika ha Mulungu, vihamnogela, yanidahize kwiza kumwenu sambisambi."},{"book":"WALOMA","chapter":"1","verse":"11","text":"Kwavija nosulukila ng'hani niwone, giladi niwagwelele nhunza ya muloho giladi mgangamizwe."},{"book":"WALOMA","chapter":"1","verse":"12","text":"Nie nolonda tuigangamize, nhamanila yenu inigangamize nie, na nhamanila yangu iwagangamize mweye."},{"book":"WALOMA","chapter":"1","verse":"13","text":"Ndugu zangu, nolonda m'vitange kamba mianza bwando nilonda kwiza kumwenu, ila nizuiligwa. Nilonda mmwanza wenu niwatende wanhu wamtogole Kilisto, kamba viniwatendile mmwanza wa Wamhazi wayagwe."},{"book":"WALOMA","chapter":"1","verse":"14","text":"Kwavija nolondigwa kuwasang'hanikila wanhu wose, Wagiliki na wanhu hawali Wagiliki, wanhu wali na nzewele na walibule nzewele."},{"book":"WALOMA","chapter":"1","verse":"15","text":"Avo, vivija nolonda kuupeta Usenga Unogile kumwenu mweye mkala hiko Loma."},{"book":"WALOMA","chapter":"1","verse":"16","text":"Siwonela kinyala Usenga Unogile, kwavija uwo mhiko ya Mulungu iwakombola wanhu wose woutogola, tanhu ha Wayahudi, na vivija ha Wamhazi."},{"book":"WALOMA","chapter":"1","verse":"17","text":"Kwavija Usenga Unogile wogubula vija Mulungu viyowatenda wanhu kuwa bule uzenzeleganye kubitila nhamanila songela haichanduso mbaka hakimambukizo, kamba viyandikigwe Mzinyandiko Zing'alile, “Munhu ayo yalibule uzenzeleganye kokala muinhamanila.”1:17 Mbuli zino zolawa mkitabu cha HABAKUKI 2:4."},{"book":"WALOMA","chapter":"1","verse":"18","text":"Lusango lwa Mulungu lugubuligwa kulawa kuulanga ha wanhu walekile kumtanga Mulungu na ha wanhu wehile, awo woigubika ikweli na wiho wao."},{"book":"WALOMA","chapter":"1","verse":"19","text":"Kwavija gaja godahika kutangigwa muna zimbuli za Mulungu wafunuliligwa, kwavija Mulungu kagalagusa kumwao."},{"book":"WALOMA","chapter":"1","verse":"20","text":"Songela vuulumbigwe ulumwengu, mbuli za Mulungu ziifisile, nhegulo yake mhiko zake za digunge na uungu wake, zigubuligwa, zimanyika kulawa m'vinhu viyavilumbile. Avo wanhu wabule mbuli ya kuigombela."},{"book":"WALOMA","chapter":"1","verse":"21","text":"Womtanga Mulungu, ila hawamuhishimila kamba Mulungu ama kumgwelela hewela, ila ngelegeza zao zigaluka ubozi, na nzonzi zao za ubozi zigeligwa kiziza."},{"book":"WALOMA","chapter":"1","verse":"22","text":"Wokiiyona wabala, ila wabule nzewele,"},{"book":"WALOMA","chapter":"1","verse":"23","text":"na waleka kumtambikila Mulungu yokala digunge na kusonga kuitambikila miwegu ilingile kamba munhu ama ndege ama wang'onyo wali na magulu mane ama nyoka."},{"book":"WALOMA","chapter":"1","verse":"24","text":"Avo Mulungu kawaleka wawinze mbuli zihile zisulukilwa na mioyo yao na kuitendela wenyego kwa wenyego mbuli za kinyala mzing'huli zao."},{"book":"WALOMA","chapter":"1","verse":"25","text":"Waigalula ikweli ya Mulungu kuwa uvwizi, wavitambikila na kuvisang'hanikila vinhu vilumbigwe na Mulungu, na kuleka kumtambikila Mulungu yavilumbile, yolondigwa kuyenzigwa mazua gose! Amina."},{"book":"WALOMA","chapter":"1","verse":"26","text":"Sama ya kilamso kino, Mulungu kawaleka wawinze sulukila zao zigela kinyala. Hata watwanzi zao wazihindula nzila za kuilumba zilumbigwe na Mulungu na kuilumba vija Mulungu havilumbile."},{"book":"WALOMA","chapter":"1","verse":"27","text":"Vivija wambigalo na hewo waleka kuilumba na watwanzi na kuisulukila wenyego kwa wenyego. Wambigalo watenda mbuli zigela kinyala na wambigalo wayao na kubokela nhaguso ilumbile na gaja gawatendile."},{"book":"WALOMA","chapter":"1","verse":"28","text":"Kwavija wanhu walema kumtanga Mulungu, Mulungu kawaleka mzinzonzi zao zihile, giladi watende mbuli hazilondigwe kutendigwa."},{"book":"WALOMA","chapter":"1","verse":"29","text":"Wamema mbuli zose zihile, wiho, sulukila ya vinhu va wanhu, na kunogelwa na gehile. Wamema migongo, ukomaji, ngomba, uvwizi, na kuilondela gehile. Wodeta,"},{"book":"WALOMA","chapter":"1","verse":"30","text":"wowalonga wanhu vihile, womwihila Mulungu, wamema maligo, magoda, na matopa. Wamema mbuli zihile na hawawahishimila waja wawalelile."},{"book":"WALOMA","chapter":"1","verse":"31","text":"Wabozi, vizenzeleganye, wabule noge, na wabule bazi."},{"book":"WALOMA","chapter":"1","verse":"32","text":"Wovitanga kamba lagizo da Mulungu dolonga kamba wanhu wotenda mbuli kamba zino wolondigwa wadanganhike. Hata avo, si kamba wazitenda mbuli hizo tu, ila hata kuwatogola wanhu wayagwe wozitenda mbuli hizo."}]}