{"data":[{"book":"2WAKOLINTO","chapter":"12","verse":"1","text":"Nolondigwa nigendelele kuitopa. Hata kamba haduhu kinhu kinipata, ila nogendelela kulonga mbuli zayanilagusile na kunigubulila Mndewa."},{"book":"2WAKOLINTO","chapter":"12","verse":"2","text":"Nimtanga munhu imwe yamtogole Kilisto yakalile milao longo dimwe na mine ibitile yasoligwe kugaligwa uchana ng'hani kuulanga. Sivimanyile kamba kakala mulukuli ama hanze ya ulukuli, ila Mulungu kovimanya."},{"book":"2WAKOLINTO","chapter":"12","verse":"3","text":"Nobwelela kulonga, sivimanyile kamba munhu ino kakala mulukuli ama hanze ya ulukuli, ila Mulungu kovimanya,"},{"book":"2WAKOLINTO","chapter":"12","verse":"4","text":"kakala yasoligwe uchana Kupaladiso, kahulika vinhu havidahika kulongwa, vinhu avo haduhu munhu yolondigwa kubwelela kulonga."},{"book":"2WAKOLINTO","chapter":"12","verse":"5","text":"Avo sama ya munhu ino nokiitopa, ila sikiitopa sama ya nene mwenyego, ila nokiitopa sama ya udonhi wangu."},{"book":"2WAKOLINTO","chapter":"12","verse":"6","text":"Ila kamba nihalonda kuitopa, siwa m'bozi, kwavija nolonga ikweli. Ila sigendelela kuitopa giladi munhu sambiyanyongezele gaja ganilonga na kubanziliza gaja gayahulike kumwangu ama gayonile kumwangu."},{"book":"2WAKOLINTO","chapter":"12","verse":"7","text":"Ila giladi kunitenda nie sambinibanze kuitopa sama ya vinhu bwando va mkanganyo vinyonile, nigweleligwa mwiba mulukuli lwangu, msenga wa Mwenembago, kundumiza nie."},{"book":"2WAKOLINTO","chapter":"12","verse":"8","text":"Nitambika, nimuyalalila Mndewa mianza midatu yausegeze umwiba uno mulukuli lwangu."},{"book":"2WAKOLINTO","chapter":"12","verse":"9","text":"Ila kanilongela, “Ngekewa yangu yokwenela, kwavija mhiko zangu zosang'hanika ng'hani haja hali na unyondenyonde.” Avo nokiitopa na kudeng'helela ng'hani sama ya unyondenyonde wangu, giladi mhiko za Kilisto zikale na nie."},{"book":"2WAKOLINTO","chapter":"12","verse":"10","text":"Kino kicho kilamso cha nie kunogelwa na unyondenyonde, maligo, kugazigwa, migayo, na mbuli ndala sama ya Kilisto. Kwavija kipigiti nihawa nyondenyonde, baho nopata mhiko."},{"book":"2WAKOLINTO","chapter":"12","verse":"11","text":"Niitenda m'bozi mwenyego, ila mweye iwo munitenda niwe hivo. Mweye mulondigwa muitopele nie, kwavija nie sili mdodo ng'hani kubanza wano wakemigwe “watumigwa wakulu wa Kilisto,” hata kamba nie si kinhu."},{"book":"2WAKOLINTO","chapter":"12","verse":"12","text":"Kipigiti vinikalile hamoja na mweye, niwagwelela utango kamba nie na mtumigwa wa Kilisto. Kwavija mkwazaganya nitenda vilaguso, mbuli za mkanganyo na mizonza bwando kumwenu."},{"book":"2WAKOLINTO","chapter":"12","verse":"13","text":"Kinhu kimwe tu kinilekile kutenda kumwenu mweye na kinitendile mwa wanhu wayagwe wamtogole Kilisto, siwatamanile mweye mngwelele hela. Nigeleni kumgongo sama ya mbuli ino ihile!"},{"book":"2WAKOLINTO","chapter":"12","verse":"14","text":"Sambisambi niisasala kwiza kumwenu mwanza wa ikadatu, na silonda niwatamanile mweye, kwavija kinilonda sio vinhu venu, ila nowalonda mweye. Kwavija wana hawalondigwa kuwekila ngama watata zao na wamama zao, ila hewo wao wolondigwa kuwekila ngama wana zao."},{"book":"2WAKOLINTO","chapter":"12","verse":"15","text":"Avo nodeng'ha ng'hani kulava kila kinhu kinili nacho na kuilava nie mwenyego sama yenu mweye. Kamba nihawanogela mweye ng'hani, mweye moninogela nie kidogo?"},{"book":"2WAKOLINTO","chapter":"12","verse":"16","text":"Motogola kamba nie siwatamanile. Ila munhu kodaha kulonga kamba nie nikala m'bala, na niwanamata mweye na uvwizi."},{"book":"2WAKOLINTO","chapter":"12","verse":"17","text":"Niwabulunya kinhu chochose mkubitila wanhu waja iniwatumile kumwenu?"},{"book":"2WAKOLINTO","chapter":"12","verse":"18","text":"Nimuyalalila Tito yeze kumwenu, na nomtuma yeze na ndugu iyagwe. Tito kawabulunya kinhu chochose? Nie hamoja na heyo hatulongozigwe na Loho imwe, na sang'hano zetu hazilingane?"},{"book":"2WAKOLINTO","chapter":"12","verse":"19","text":"Siku kipigiti chose mkala mgelegeza kamba tukala tulonga mbuli za kuigombeleza haulongozi wenu. Si vivo, ila tweye tolonga kamba Kilisto voyolonda tulonge haulongozi wa Mulungu. Mbwiga zangu, kila kinhu kitutenda tweye, totenda sama ya kuwazenga mweye."},{"book":"2WAKOLINTO","chapter":"12","verse":"20","text":"Kwavija nodumba kamba niheza nowavika muli sio vija vunilonda nie, na monivika nie sio vija vumulonda mweye. Nodumba siku hiko kuna ngomba, migongo, lusango, kuinogela wenyego, kuilonga vihile, kuideta, matopa, na mding'humding'hu."},{"book":"2WAKOLINTO","chapter":"12","verse":"21","text":"Nodumba kamba niheza kabili, Mulungu wangu konhenda nie nihole haulongozi wenu, na nokona giogio sama ya wanhu bwando watendile vilozo umwaka na hawalekile vilozo vao va ugoni, ushalati, na sulukila zihile ziwakalile nazo."}]}