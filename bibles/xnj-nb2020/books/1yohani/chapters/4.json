{"data":[{"book":"1 Yohani","chapter":"4","verse":"1","text":"Mwava nkozi vangu, mkoto kumsadika kila mundu mweijova ilongoswa na Mpungu wa Chapanga, ndi mumlinga hoti mmanya ngati chakaka Mpungu mwenuyo ihuma kwa Chapanga amala lepi, ndava muni kuvi na vamlota vamahele va udese pamulima."},{"book":"1 Yohani","chapter":"4","verse":"2","text":"Yeni ndi njila ya kumanya kuvya mundu ilongoswa na Mpungu wa Chapanga, kila mundu mweiyidakila Yesu Kilisitu abwelili na kuvya mundu, mwenuyo ndi ilongoswa na Mpungu wa Chapanga."},{"book":"1 Yohani","chapter":"4","verse":"3","text":"Nambu kila mundu mwangayidakila ago ndava ya Yesu mundu mwenuyo ilongoswa lepi na mpungu wewihuma kwa Chapanga. Na mwenuyo ilongoswa na Mpungu wa yula mweakumbela Kilisitu Mpungu mwenuyo mwemwayuwini kuvya ibwela na hinu amali kubwela pamulima."},{"book":"1 Yohani","chapter":"4","verse":"4","text":"Mwavana nyenye, ndi vandu va Chapanga, na mmalili kuvahotola vamlota va udese ndava Mpungu wa Chapanga mweavili mugati yinu ana makakala kuliku yula mweavili mugati ya vandu va mulima uwu."},{"book":"1 Yohani","chapter":"4","verse":"5","text":"Vamlota venavo ndi vandu va mulima vijova mambu ga mulima na vandu va pamulima vakuvayuwanila ndava muni vene ndi va pamulima."},{"book":"1 Yohani","chapter":"4","verse":"6","text":"Nambu tete tavandu va Chapanga. Na mundu yoyoha mweammanyili Chapanga akutiyuwanila tete, mweangavya wa Chapanga akutiyuwanila lepi. Chenichi ndi chetihotola kummanya Mpungu wa chakaka na mpungu wa udese."},{"book":"1 Yohani","chapter":"4","verse":"7","text":"Vankozi vangu tiganana muni uganu uhuma kwa Chapanga. Mundu yoyoha mweavili na uganu mwenuyo ndi mwana wa Chapanga na ammanyili Chapanga."},{"book":"1 Yohani","chapter":"4","verse":"8","text":"Mundu yoyoha mwangali uganu ammanyi lepi Chapanga, ndava Chapanga ndi uganu."},{"book":"1 Yohani","chapter":"4","verse":"9","text":"Chapanga alangisi uganu waki kwa kumtuma Mwana waki ngamwene pamulima, muni tivya na wumi wa chakaka."},{"book":"1 Yohani","chapter":"4","verse":"10","text":"Uwu ndi uganu, tete lepi mwatamugani Chapanga, nambu mwene atiganili tete ndi amtumili Mwana waki avyayi luteta lwa kutiwusila kumbudila kwitu Chapanga."},{"book":"1 Yohani","chapter":"4","verse":"11","text":"Vankozi vangu, yikavya Chapanga atiganili chenicho, na tete tiganikiwa tigananayi."},{"book":"1 Yohani","chapter":"4","verse":"12","text":"Kawaka mundu mweamuweni Chapanga lukumbi lwolwoha lula, ngati tiganana, ndi Chapanga itama mukuwungana na tete na uganu waki udandasika mugati yitu."},{"book":"1 Yohani","chapter":"4","verse":"13","text":"Timanyi kuvya titama mukuwunga na Chapanga na mwene itama mukuwungana na tete, ndava atipelili Mpungu waki Msopi."},{"book":"1 Yohani","chapter":"4","verse":"14","text":"Tete tilolili na kuvajovela vangi kuvya Dadi amutumili Mwana waki pamulima avyayi Msangula wa pamulima."},{"book":"1 Yohani","chapter":"4","verse":"15","text":"Kila mundu mweiyidakila na kujova kuvya Yesu ndi Mwana wa Chapanga, Chapanga itama mukuwungana nayu, na mwene mukuwungana na Chapanga."},{"book":"1 Yohani","chapter":"4","verse":"16","text":"Na tete timanyili na kuusadika uganu wa Chapanga weavi nawu ndava yitu."},{"book":"1 Yohani","chapter":"4","verse":"17","text":"Uganu udandasiki mugati yitu ndava tihotola kuvya na ukekesi ligono lila la uhamula, na tivya nawu ndava muni titama ngati Kilisitu cheatamili."},{"book":"1 Yohani","chapter":"4","verse":"18","text":"Pepavili na uganu kawaka wogohi. Ena! Uganu waudandasiki uvinga wogohi woha, muni mundu mweavi na wogohi adandasiki lepi muuganu. Muni mundu mweavi na wogohi iyogopa kuhamuliwa."},{"book":"1 Yohani","chapter":"4","verse":"19","text":"Tete tigana ndava Chapanga atumbwili kutigana tete."},{"book":"1 Yohani","chapter":"4","verse":"20","text":"Mundu akajova nimganili Chapanga na kuni amvengili mlongo waki ana udese. Ndava mundu mwangamgana mlongo waki mweakumlola ihotola wuli kumgana Chapanga mweangamuwona?"},{"book":"1 Yohani","chapter":"4","verse":"21","text":"Hinu, mihilu yeniyi ndi yetipewili na Kilisitu ndi aga: Mundu mwakumgana Chapanga iganikiwa mewa amgana mlongo waki."}]}