{"data":[{"book":"Johani","chapter":"7","verse":"1","text":"Shure kwaizvozvo, Jesu akafamba muGarirea, asingadi kuenda kuJudhea nokuti vaJudha vaikoko vakanga vachitsvaka kumuuraya."},{"book":"Johani","chapter":"7","verse":"2","text":"Asi Mutambo waMatumba wavaJudha wakati wava pedyo,"},{"book":"Johani","chapter":"7","verse":"3","text":"vanunʼuna vaJesu vakati kwaari, “Munofanira kubva pano muende kuJudhea, kuitira kuti vadzidzi venyu vagoona zvishamiso zvamunoita."},{"book":"Johani","chapter":"7","verse":"4","text":"Hakuna munhu anoda kuva nomukurumbira anoita zvinhu zvake muchivande. Sezvo muchiita zvinhu izvi, chizviratidzai imi kunyika.”"},{"book":"Johani","chapter":"7","verse":"5","text":"Nokuti kunyange vanunʼuna vake chaivo vakanga vasingatendi kwaari."},{"book":"Johani","chapter":"7","verse":"6","text":"Naizvozvo Jesu akati kwavari, “Nguva yangu yakanaka haisati yasvika; asi kwamuri, nguva ipi zvayo yakangonaka."},{"book":"Johani","chapter":"7","verse":"7","text":"Nyika haigoni kukuvengai, asi ini inondivenga nokuti ndinopupura kuti zvainoita zvakaipa."},{"book":"Johani","chapter":"7","verse":"8","text":"Endai henyu imi kuMutambo. Ini handisati ndoenda kuMutambo uyu, nokuti nguva yakanaka kwandiri haisati yasvika.”"},{"book":"Johani","chapter":"7","verse":"9","text":"Akati areva izvi, akagara muGarirea."},{"book":"Johani","chapter":"7","verse":"10","text":"Zvisinei hazvo, shure kwokuenda kwavanunʼuna vake kuMutambo, iye akazoendawo, kwete pachena, asi muchivande."},{"book":"Johani","chapter":"7","verse":"11","text":"Zvino vaJudha vakamutsvaka uye vakabvunza paMutambo kuti, “Murume uya aripiko?”"},{"book":"Johani","chapter":"7","verse":"12","text":"Vanhu vazhinji vaingozeverana nezvake kwose kwose."},{"book":"Johani","chapter":"7","verse":"13","text":"Asi kwakanga kusina munhu aitaura izvozvo pachena nokuda kwokutya vaJudha."},{"book":"Johani","chapter":"7","verse":"14","text":"Mutambo wakati wava pakati, Jesu ndipo paakazokwidza kutemberi uye akatanga kudzidzisa."},{"book":"Johani","chapter":"7","verse":"15","text":"VaJudha vakashamiswa uye vakabvunza vakati, “Murume uyu akawana ruzivo rwakadai seiko iye asina kudzidza?”"},{"book":"Johani","chapter":"7","verse":"16","text":"Jesu akapindura akati, “Kudzidzisa kwangu hakuzi kwangu pachangu. Kunobva kuna iye akandituma."},{"book":"Johani","chapter":"7","verse":"17","text":"Kana munhu akasarudza kuita kuda kwaMwari, achazoona kuti kudzidzisa kwangu kunobva kuna Mwari kana kuti ndinongotaura ndoga."},{"book":"Johani","chapter":"7","verse":"18","text":"Uyo anotaura zvake anoita izvozvo kuti azviwanire kukudzwa, asi uyo anoshandira kukudzwa kwaiye akamutuma ndiye munhu wechokwadi; hapana zvokunyengera paari."},{"book":"Johani","chapter":"7","verse":"19","text":"Ko, Mozisi haana kukupai murayiro here? Asi hapana kana mumwe wenyu anochengeta murayiro. Seiko muchiedza kundiuraya?”"},{"book":"Johani","chapter":"7","verse":"20","text":"Vanhu vazhinji vakapindura vakati, “Une dhimoni iwe. Ndianiko anoda kukuuraya?”"},{"book":"Johani","chapter":"7","verse":"21","text":"Jesu akati kwavari, “Ndakaita chishamiso chimwe chete, asi imi mose muri kushamiswa nazvo."},{"book":"Johani","chapter":"7","verse":"22","text":"Asi nokuda kwokuti Mozisi akakupai kudzingiswa (kunyange zvazvo kusina kubva kuna Mozisi, asi kumadzibaba enyu), imi munodzingisa mwana nomusi weSabata."},{"book":"Johani","chapter":"7","verse":"23","text":"Zvino kana mwana achigona kudzingiswa nomusi weSabata kuti murayiro waMozisi urege kuputswa, seiko muchinditsamwira nokuda kwokuti ndaporesa munhu nomusi weSabata?"},{"book":"Johani","chapter":"7","verse":"24","text":"Regai kutonga nezvinoonekwa zvomunhu, asi tongai zvakarurama.”"},{"book":"Johani","chapter":"7","verse":"25","text":"Panguva iyoyo vamwe vanhu veJerusarema vakatanga kubvunzana vachiti, “Ko, uyu haasiye murume uya wavari kuedza kuuraya here?"},{"book":"Johani","chapter":"7","verse":"26","text":"Hoyu ari pano, ari kutaura zvake pachena, uye havatauri kana shoko kwaari. Ko, vakuru vatenderana kanhi kuti ndiye Kristu?"},{"book":"Johani","chapter":"7","verse":"27","text":"Asi tinoziva kunobva murume uyu; Kristu paanouya, hakuna munhu achaziva kwaanobva.”"},{"book":"Johani","chapter":"7","verse":"28","text":"Ipapo Jesu, achiri kudzidzisa ari mutemberi, akadanidzira achiti, “Hongu, munondiziva, uye munoziva kwandinobva. Handisi pano nokuda kwangu, asi uyo akandituma ndiye wechokwadi. Imi hamumuzivi,"},{"book":"Johani","chapter":"7","verse":"29","text":"asi ini ndinomuziva nokuti ndinobva kwaari, uye ndiye akandituma.”"},{"book":"Johani","chapter":"7","verse":"30","text":"Ipapo vakaedza kumubata, asi hapana munhu akaisa ruoko paari, nokuti nguva yake yakanga ichigere kusvika."},{"book":"Johani","chapter":"7","verse":"31","text":"Kunyange zvakadaro, vazhinji pakati pavanhu vakatenda kwaari. Vakati, “Kristu paanouya, achaita zviratidzo zvizhinji kupfuura murume uyu here?”"},{"book":"Johani","chapter":"7","verse":"32","text":"VaFarisi vakanzwa vanhu vazhinji vachiita zevezeve rezvinhu zvakadai pamusoro pake. Ipapo vaprista vakuru navaFarisi vakatuma varindi vomutemberi kuti vandomusunga."},{"book":"Johani","chapter":"7","verse":"33","text":"Jesu akati kwavari, “Ndinongova nemi kwechinguva chiduku, uye mushure maizvozvo ndichazoenda kuna iye akandituma."},{"book":"Johani","chapter":"7","verse":"34","text":"Muchanditsvaka, asi hamuchazondiwani; uye pandinenge ndiri, hamugoni kusvikapo.”"},{"book":"Johani","chapter":"7","verse":"35","text":"VaJudha vakataurirana vachiti, “Munhu uyu ari kuda kuenda kupiko kwatisingazomuwani? Achaenda here kuvanhu vedu vakapararira pakati pavaGiriki, agondodzidzisa vaGiriki?"},{"book":"Johani","chapter":"7","verse":"36","text":"Anga achireveiko paati, ‘Muchanditsvaka, asi hamuchazondiwani,’ uye ‘Pandinenge ndiri, imi hamugoni kusvikapo’?”"},{"book":"Johani","chapter":"7","verse":"37","text":"Pazuva rokupedzisira uye zuva guru roMutambo, Jesu akasimuka akadanidzira nenzwi guru achiti, “Kana pane munhu ane nyota, ngaauye kwandiri azonwa."},{"book":"Johani","chapter":"7","verse":"38","text":"Ani naani anotenda kwandiri, sezvazvakarehwa muRugwaro, hova dzemvura mhenyu dzichayerera dzichibva mukati make.”"},{"book":"Johani","chapter":"7","verse":"39","text":"Nokutaura uku, akanga achireva zvoMweya Mutsvene, uyo waizogamuchirwa navaya vanotenda kwaari. Nokuti Mweya wakanga usati wapiwa, sezvo Jesu akanga asati apinda mukubwinya kwake."},{"book":"Johani","chapter":"7","verse":"40","text":"Vakati vanzwa mashoko ake, vamwe vanhu vakati, “Zvirokwazvo murume uyu muprofita.”"},{"book":"Johani","chapter":"7","verse":"41","text":"Vamwe vakati, “Ndiye Kristu.”"},{"book":"Johani","chapter":"7","verse":"42","text":"Rugwaro harutauri here kuti Kristu achabva kurudzi rwaDhavhidhi uye nokuBheterehema, guta raigara Dhavhidhi?”"},{"book":"Johani","chapter":"7","verse":"43","text":"Nokudaro vanhu vakapesana nokuda kwaJesu."},{"book":"Johani","chapter":"7","verse":"44","text":"Vamwe vakada kumubata, asi hapana akaisa ruoko paari."},{"book":"Johani","chapter":"7","verse":"45","text":"Pakupedzisira varindi vetemberi vakadzokera kuvaprista vakuru nokuvaFarisi, vakavabvunza vakati, “Seiko musina kuuya naye kuno?”"},{"book":"Johani","chapter":"7","verse":"46","text":"Varindi vakati kwavari, “Hakuna munhu akatombotaura nenzira inoitwa nomurume uyu.”"},{"book":"Johani","chapter":"7","verse":"47","text":"VaFarisi vakati, “Munoreva kuti atokunyengerai nemiwo?"},{"book":"Johani","chapter":"7","verse":"48","text":"Pane mumwe wavatongi kana wavaFarisi ava kutenda kwaari here?"},{"book":"Johani","chapter":"7","verse":"49","text":"Kwete! Asi vanhu vazhinji ava vasingatongozivi murayiro, vakatukwa ava.”"},{"book":"Johani","chapter":"7","verse":"50","text":"Nikodhimasi, uya akanga amboenda kuna Jesu uye akanga ari mumwe wavo, akati,"},{"book":"Johani","chapter":"7","verse":"51","text":"“Ko, murayiro wedu unopomera munhu mhosva asina kutanga ambonzwikwa kuti zvionekwe kuti ari kuitei here?”"},{"book":"Johani","chapter":"7","verse":"52","text":"Vakapindura vakati, “Newewo uri weGarirea? Nzvera, uye uchaona kuti hakuna muprofita anobva kuGarirea.”"},{"book":"Johani","chapter":"7","verse":"53","text":"Ipapo mumwe nomumwe akaenda kumba kwake."}]}