{"data":[{"book":"Taruxui","chapter":"19","verse":"1","text":"Apolosi nu na Korinti. Pɔlu to bara gɛ Asi fuge biri isade, a naxa fa Efɛsɛ. A to naralan Isa fɔxirabirɛ ndee ra,"},{"book":"Taruxui","chapter":"19","verse":"2","text":"a naxa e maxɔrin, «Wo bara Ala Xaxili Sɛniyɛnxi sɔtɔ wo to danxaniya?» E naxa a yaabi, «Muxu ɲan mu nu na mɛ sinden xa Ala Xaxili Sɛniyɛnxi na na.»"},{"book":"Taruxui","chapter":"19","verse":"3","text":"A naxa e maxɔrin, «Wo wo xunxa ye xɔɔra munfe ma?» E naxa a yaabi, «Muxu bara muxu xunxa ye xɔɔra alɔ Yaya a masenxi ki naxɛ.»"},{"book":"Taruxui","chapter":"19","verse":"4","text":"Awa, Pɔlu naxa a fala, «Yaya nu mixi xunxama ye xɔɔra nɛ tuubi xa fe ra. A nu a fala mixie bɛ, e xa danxaniya mixi nde ma naxan fama a tan xanbi ra. Na nan lanxi Isa ma.»"},{"book":"Taruxui","chapter":"19","verse":"5","text":"Na masenyi ma e naxa e xunxa ye xɔɔra Marigi Isa xili ra."},{"book":"Taruxui","chapter":"19","verse":"6","text":"Pɔlu to a bɛlɛxɛ sa e ma, Ala Xaxili Sɛniyɛnxi naxa fa e ma. E naxa so xui gbɛtɛe falafe, e man nu Ala xa masenyi fala."},{"book":"Taruxui","chapter":"19","verse":"7","text":"E birin nalanxi, xɛmɛ fu nun firin nan nu e ra."},{"book":"Taruxui","chapter":"19","verse":"8","text":"Na dangi xanbi, Pɔlu naxa so salide kui, a kawandi ti. A nu fe tagi raba e bɛ Ala xa mangɛya niini xa fe ra kike saxan bun ma. A nu kata a xa mixie nɔ naxee tuli nu matixi a ra."},{"book":"Taruxui","chapter":"19","verse":"9","text":"Kɔnɔ ndee xaxili nu xɔrɔxɔ, e mu la a ra. E naxa Marigi xa kira bɛxu ɲama ya i. Pɔlu naxa mini e ya ma, a naxa Isa fɔxirabirɛe tongo a xun, alako a xa e xaran lɔxɔ yo lɔxɔ Tiranusi xa xarande kui."},{"book":"Taruxui","chapter":"19","verse":"10","text":"Na naxa siga han ɲɛ firin. Yuwifie nun Girɛkika naxee birin nu sabatixi Asi, e Marigi xa masenyi ramɛ na nan kui."},{"book":"Taruxui","chapter":"19","verse":"11","text":"Ala nu kaabanako xungbee rabama Pɔlu bɛlɛxɛe ra"},{"book":"Taruxui","chapter":"19","verse":"12","text":"han e nu dugi nun xunxurie sa furemae ma, Pɔlu nu bara din naxee ra. Fure nu ba nɛ e ma, ɲinnɛ nu mini mixie i."},{"book":"Taruxui","chapter":"19","verse":"13","text":"Yuwifie ndee naxee ɲinnɛ raminima mixie yire birin, e naxa kata Marigi Isa xili rawalide ɲinnɛ kanyie bɛ. E a fala, «N bara wo yaamari Isa xili ra Pɔlu naxan xa fe kawandima.»"},{"book":"Taruxui","chapter":"19","verse":"14","text":"Seba, Yuwifie sɛrɛxɛdubɛ kuntigi nde, xa di solofere nan nu na fe rabama."},{"book":"Taruxui","chapter":"19","verse":"15","text":"Ɲinnɛ naxa e yaabi, «N Isa nun Pɔlu kolon, kɔnɔ n mu wo tan kolon feo!»"},{"book":"Taruxui","chapter":"19","verse":"16","text":"Na ɲinnɛ kanyi naxa bagan e ma, a naxa e bɔnbɔ han e naxa e gi banxi kui e rageli nun e maxɔnɔxi ra."},{"book":"Taruxui","chapter":"19","verse":"17","text":"Yuwifi nun Girɛkika naxee birin nu sabatixi Efɛsɛ, e naxa na fe kolon. Gaaxui naxa e birin suxu. Marigi Isa xili dariyɛ naxa mate."},{"book":"Taruxui","chapter":"19","verse":"18","text":"Danxaniyatɔɛ wuyaxi naxa fa, e naxa e ti e xa yunubie ra, e naxa e xa fe ɲaaxi birin fala kɛnɛ ma."},{"book":"Taruxui","chapter":"19","verse":"19","text":"Duuree fan naxa fa e xa bukie ra, e naxa e gan birin ya xɔri. E naxa bukie sare kɔnti, kɔbiri kole wulu tongo suuli nan nu a ra."},{"book":"Taruxui","chapter":"19","verse":"20","text":"Marigi xa masenyi nu yiriwama na ki nɛ sɛnbɛ ra."},{"book":"Taruxui","chapter":"19","verse":"21","text":"Yi fee to dangi, Pɔlu naxa natɛ tongo a xa siga Darisalamu. Na biyaasi kui fo a xa Masedon nun Akayi bɔxi ibolon. A naxa a fala, «N na siga Darisalamu, fo n xa Rɔma fan li.»"},{"book":"Taruxui","chapter":"19","verse":"22","text":"A naxa a malima firin xɛɛ Masedon, Timote nun Erasito, kɔnɔ a tan naxa lu Asi sinden."},{"book":"Taruxui","chapter":"19","verse":"23","text":"Na tɛmui sɔnxɔɛ xungbe naxa raba naa Marigi xa kira xa fe ma."},{"book":"Taruxui","chapter":"19","verse":"24","text":"Xabui nde, naxan xili Demetiri, a nu ala Aritemi xa salide misaali lanmadi yailanma gbeti ra. Na xabui mɔɔlie nu kɔbiri gbegbe sɔtɔma na wali kui."},{"book":"Taruxui","chapter":"19","verse":"25","text":"A naxa a walibooree malan, a a fala e bɛ, «Wo a kolon, won baloxi yi wali nan kui."},{"book":"Taruxui","chapter":"19","verse":"26","text":"Wo bara a to, wo bara a mɛ, yi Pɔlu bara mixi gbegbe madaxu Asi bɔxi birin ma, Efɛsɛ gbansan xa mu a ra. A naxɛ a alae naxee rafalaxi mixie bɛlɛxɛ ra, a ala mu e ra."},{"book":"Taruxui","chapter":"19","verse":"27","text":"Na kui won ma wali fama nɛ xili ɲaaxi sɔtɔde. Won ma ala Aritemi xa salide fan xun nakanama nɛ. Nde bama nɛ Aritemi xa binyɛ ra Asi bɔxi nun duniɲa ma.»"},{"book":"Taruxui","chapter":"19","verse":"28","text":"A to na fala, e naxa xɔnɔ, e naxa so sɔnxɔɛ ratefe, «Efɛsɛkae xa ala Aritemi nan gbo.»"},{"book":"Taruxui","chapter":"19","verse":"29","text":"Taa birin ya naxa iso. E naxa Gayu nun Arisitaraki, Pɔlu ɲɛrɛboore Masedonkae, xanin malande xungbe kui."},{"book":"Taruxui","chapter":"19","verse":"30","text":"Pɔlu naxa wa sigafe naa, kɔnɔ Isa fɔxirabirɛe mu tin."},{"book":"Taruxui","chapter":"19","verse":"31","text":"A booree Asikae xunmatie fan naxa xɛɛra ti Pɔlu ma, e a mayandi a naxa siga malan yire."},{"book":"Taruxui","chapter":"19","verse":"32","text":"Ndee nu sɔnxɔma e gbe ki ma. Booree fan sɔnxɔma e gbe ki. Lantareya nu na malanyi ya ma. Mixi wuyaxi mu nu a kolon e malanxi fe naxan ma."},{"book":"Taruxui","chapter":"19","verse":"33","text":"Awa, Yuwifie naxa Alesandire tutun yare a xa wɔyɛn. A naxa ɲama masabari a bɛlɛxɛ ra alako a xa masenyi ti."},{"book":"Taruxui","chapter":"19","verse":"34","text":"Kɔnɔ, e to a kolon a Yuwifi nan a ra, e birin nalanxi naxa sɔnxɔɛ rate lɛɛri firin bun ma. E naxɛ, «Efɛsɛkae xa ala Aritemi nan gbo.»"},{"book":"Taruxui","chapter":"19","verse":"35","text":"Na xanbi, taa kuntigi nde naxa ɲama masabari, a naxa a fala, «Efɛsɛkae, duniɲa birin a kolon a Efɛsɛ taa nan Aritemi xa salide kantama a nun Aritemi maniyɛ, naxan goroxi keli koore ma."},{"book":"Taruxui","chapter":"19","verse":"36","text":"Mixi yo mu na matandima. A lanma wo xa dundu. Wo naxa gbata fefe rabade."},{"book":"Taruxui","chapter":"19","verse":"37","text":"Wo bara fa yi mixie ra be, kɔnɔ e mu Aritemi muɲa, e mu a konbi."},{"book":"Taruxui","chapter":"19","verse":"38","text":"Xa Demetiri nun a walibooree wama mixi nde kalamufe, e xa na masen kiitisae bɛ kiiti lɔxɔɛe."},{"book":"Taruxui","chapter":"19","verse":"39","text":"Xa wo wama fe gbɛtɛ nan xɔn, na fan ya ibama won ma malan lɔxɔɛ."},{"book":"Taruxui","chapter":"19","verse":"40","text":"E nɔma won suxude won ma bɔɲɛte ma naxan dangixi to, barima nɔndi yo mu na won bɛ yi malanyi rabafe ma.» A to gɛ, a naxa malanyi rayensen."}]}