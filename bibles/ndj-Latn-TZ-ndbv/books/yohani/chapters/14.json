{"data":[{"book":"Yohani","chapter":"14","verse":"1","text":"“Mkotoo kuyipwelesha kunda yenu, leki mukumjumila Chapanga, mujumili na nenga."},{"book":"Yohani","chapter":"14","verse":"2","text":"Munyumba ya Tati wangu muna fyumbagati fitangalili, kungaveli hela fwasi ya kuyikala ningavawombilili ha, nguyenda ngavatandili pa kuyikala."},{"book":"Yohani","chapter":"14","verse":"3","text":"Topi pandivatandila kala pakwikala, danyisi kandi kuvatola ili pandiva nenga na yumwi muvi baha."},{"book":"Yohani","chapter":"14","verse":"4","text":"Yumwi mwiyimanya deha yinyendela aku kunyenda.”"},{"book":"Yohani","chapter":"14","verse":"5","text":"Tomasi kamudasha, “Bambu, yufwi tumanya ha kuwuyenda, ponopa datwimanyi wuli wuli deha?”"},{"book":"Yohani","chapter":"14","verse":"6","text":"Yesu kayangula, “Nenga ndi nakaka na deha na unofu, kwa hela mundu yayenda kwa Tati ngajila kupitila kwa nenga."},{"book":"Yohani","chapter":"14","verse":"7","text":"Nongwa mungamanyili nenga, mungamumanyili na Tati wangu. Kukandila ponopa mumumanya na mumuwona kala.”"},{"book":"Yohani","chapter":"14","verse":"8","text":"Filipu kamuwombela, “Bambu, yufwi tukudayila utulangushi Tati hela.”"},{"book":"Yohani","chapter":"14","verse":"9","text":"Yesu kamuyangula, “Filipu, mumanya ng'odu nenga? Ndiyikala na yumwi majuva vatangalili. Yang'onili nenga kamuwona na Tati. Topi, nongwa liki mukudeta, ‘ndivalangushi Tati?’"},{"book":"Yohani","chapter":"14","verse":"10","text":"Yuwi ukujumila ng'odu kucha nenga ndiva mugati ya Tati na Tati kava mugati ya nenga?” Yesu kavawombela, ngudeta kwa liwovi lyangu ha, ila Tati yayikala mugati ya nenga ndi ya gola chichuku chaki."},{"book":"Yohani","chapter":"14","verse":"11","text":"Mujumili nenga padeta kucha ndiva mugati ya Tati na Tati kava mugati ya nenga. Leki mukujumila ng'odu nenga, mujumili kwanongwa ya fila figola."},{"book":"Yohani","chapter":"14","verse":"12","text":"Nakaka nguvawombela, yula ya jumila nenga, dagoli fichuku fila figola, dagoli findu fikomi kupita afi, kwanongwa nenga nguwuka nguyenda kwa Tati."},{"book":"Yohani","chapter":"14","verse":"13","text":"Nenga dagoli chochosi chimudayila kuluva kwa litawa lyangu, ili Tati ajumiwi kwa njila ya mwana."},{"book":"Yohani","chapter":"14","verse":"14","text":"Leki pamuluva chindu chochosi kwa kutambula litawa lyangu, nenga dagoli."},{"book":"Yohani","chapter":"14","verse":"15","text":"“Leki mundama nenga, damukamuli Malawu vangu."},{"book":"Yohani","chapter":"14","verse":"16","text":"Na nenga dandimuluvi Tati, mweni avapi Mtangi wingi ayikali na yumwi jola."},{"book":"Yohani","chapter":"14","verse":"17","text":"Mweni ndi Mfuki wulangusha unakaka wa Chapanga, vandu va mlima awu davaweshi ha kumujumila kwanongwa vamuwona ha na vamumanya ha. Lakini yumwi mumumanya, kwanongwa kava na yumwi na akwikala mugati ya yumwi."},{"book":"Yohani","chapter":"14","verse":"18","text":"“Danivaleki ng'odu kucha Valekwa, dandivawuyili kandi."},{"book":"Yohani","chapter":"14","verse":"19","text":"Chisighala chipindi chidokwa vandu va mlima awu davang'oni kandi ha. Lakini yumwi damung'oni, kwanongwa nenga munofu na yumwi damuvi vanofu wuwula wula."},{"book":"Yohani","chapter":"14","verse":"20","text":"Lijuva palifika damumanyi kucha nenga ndiva mugati ya Tati wangu na yumwi muva mugati ya nenga na nenga ndiva mugati ya yumwi."},{"book":"Yohani","chapter":"14","verse":"21","text":"“Vandu vakamula Malawu va nenga na kuvajumila, ava vakundama. Na Tati wangu davatami vala yivandama nenga na nenga dandivatami wuwula wula na nenga dandiyilangushi kwa veni.”"},{"book":"Yohani","chapter":"14","verse":"22","text":"Yuda wingi Sikaliyoti ha, kamudasha, “Bambu, wuli wuli dawiyilangusha umweni kwa yufwi, ngajila kuyilangusha kwa vandu va mlima awu?”"},{"book":"Yohani","chapter":"14","verse":"23","text":"Yesu kamuyangula, “Yandama nenga dakamuli mawuli vangu. Tati wangu damutami, Tati pamu na nenga datuyingili mugati yaki na kuyikala."},{"book":"Yohani","chapter":"14","verse":"24","text":"Yandama ng'odu, akukamula ha filongu fyangu na filongu fimupikana padeta fikufuma kwa nenga ha, filongu fya Tati wangu yanayishili."},{"book":"Yohani","chapter":"14","verse":"25","text":"“Afi ndi finivawombeleyi pandiyikaleyi na yumwi."},{"book":"Yohani","chapter":"14","verse":"26","text":"Lakini Mtangi, ndi Mfuki Mng'alili, Tati damulayishi kwa litawa lyangu, davawuli findu fyosi, kuvakumbushila fyosi findivawombilili."},{"book":"Yohani","chapter":"14","verse":"27","text":"“Nguvalekela kusika, nguvapa kusika kwa nenga. Kusika kundivavapa nenga kuva ng'odu kucha ngimu mlima wuvavapa yumwi. Mkotoo kuyipwelesha wala mukotoo kutila."},{"book":"Yohani","chapter":"14","verse":"28","text":"Mumbikanisha pandivawombilili kucha, ‘Nguyenda pambeli nguwuya kandi.’ Leki mungandamili mungasekilili kucha nguyenda kwa Tati, nongwa Tati mkomi pitu nenga."},{"book":"Yohani","chapter":"14","verse":"29","text":"Ndivawombela filongu afi ngengi, ili pafibwituka mujumili."},{"book":"Yohani","chapter":"14","verse":"30","text":"Danywangi na yumwi filongu fitangalili ha, kwanongwa mtavala wa mlima awu akwisa, mweni kwa nenga kana liwovi ha,"},{"book":"Yohani","chapter":"14","verse":"31","text":"lakini ili mlima umanyi kucha ngumutama Tati na ngugola findu fyosi kucha mweni wanayishili."}]}