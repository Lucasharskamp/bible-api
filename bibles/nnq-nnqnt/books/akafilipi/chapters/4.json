{"data":[{"book":"Akafilipi","chapter":"4","verse":"1","text":"Kuyenie, makalongo bango, manampalanga, mbi na chuna muno kummonanga, mangweto mammi kualali mwojo kwango nu luchengo lwango, nnyemange ndii mukulondana na Angwana, mangweto manampalanga."},{"book":"Akafilipi","chapter":"4","verse":"2","text":"Chonde nannyopanga Eudia na Sunitike, nchikachane andi makalongo mukulondana na Angwana."},{"book":"Akafilipi","chapter":"4","verse":"3","text":"Namwe malongo bango mina kuaminika, nannyopa majangate akina mama benia, magambu angweto bakachaninge kamu liengo likutangacha Nhwalo Gwambone pamwe na nenga na Kelemesi na akakamu maengo akajango boa abaandikigwe maina gabe mukitabu cha bwomi."},{"book":"Akafilipi","chapter":"4","verse":"4","text":"Machoba goa nhwalalange mwojo kukulondana kwinu na Angwana. Nonge kabele, nhwalalange mwojo!"},{"book":"Akafilipi","chapter":"4","verse":"5","text":"Nuu jinu jimanyikane na bandu boa. Angwana ambabaika."},{"book":"Akafilipi","chapter":"4","verse":"6","text":"Mikikichumbuyaje ku kilebe chochoa, nambu kukila kilebe munnyopange Nnoongo gampala, nu kunnumba."},{"book":"Akafilipi","chapter":"4","verse":"7","text":"Na tengela ja Nnoongo ejipeta malango ga bandu boa jipakujilendela myojo na malango ginu, mukulondana na Kilisto Yesu."},{"book":"Akafilipi","chapter":"4","verse":"8","text":"Kuboka penia, makalongo bango, ntendange ilebe yambone eilumbaligwa, ilebe ya kweli na ilebe eibi yambone nnongi ja Nnoongo na ilebe ya chwapi na ilebe yukualala na ilebe ina ichima."},{"book":"Akafilipi","chapter":"4","verse":"9","text":"Nnenganikiange agamikibolite nu kupokela kuboka kwango, goa agamajoine nakagabona kwangone. Na Nnoongo jwabatenda bandu kube na tengela apakube pamwe na mangweto."},{"book":"Akafilipi","chapter":"4","verse":"10","text":"Nhali mwojo muno mukulondana kwango na Angwana magambu ungombakalinge kabena. Kweli mmi kungombakela machoba goa, nambu mpatangiteje napachi jukulaya mmi kungombakela."},{"book":"Akafilipi","chapter":"4","verse":"11","text":"Nonge genia ngiti mbate kilebeje, gambu nikibolite kujeketela kube ni ilebe eingweti ati ikabi ichokutu."},{"book":"Akafilipi","chapter":"4","verse":"12","text":"Manyi ibibo panga kola ilebe nu kola ilebe nduu. Nikiyobaliki nu kujeketela kube muali jojoa, anda mbi nyukwite andaje mbe na njala, mbe nikipato andaje naocho."},{"book":"Akafilipi","chapter":"4","verse":"13","text":"Nhotwi kutenda ilebe yoa kupete Kilisto jwambe makakala."},{"book":"Akafilipi","chapter":"4","verse":"14","text":"Nambu mangweto ntei kilebe chambone kunyangata nenga mukulaga kwango."},{"book":"Akafilipi","chapter":"4","verse":"15","text":"Mangweto Makafilipi mmanyi mmene kube panatumbula kutangacha Nhwalo Gwambone panaboka Makedonia, kikibaje kikuta cha bandu abunhwamini Kilisto abanyangite maengo gu kupokela nu kupanga nambu mangwetomwe tu."},{"book":"Akafilipi","chapter":"4","verse":"16","text":"Gambu ata panakiba Kusesalonike ngunetelanga ilebe, kabe pajingi."},{"book":"Akafilipi","chapter":"4","verse":"17","text":"Ngiti nenga mbala kupoke upoje, nambu mbala kummona nnyonjakiigwe gambone goa gankamulinge."},{"book":"Akafilipi","chapter":"4","verse":"18","text":"Ne, mbokile ilebe yoa eyumbile, kabe nduu telaje na eimbalita. Ngoe ngweti kila kilebe magambu Epafolodito tayali ambile hupo eiboka kwinu. Hupo yenje nga andi lilumbo lina kunungila, lilumbo elijeketeligwa nu kunhwalila Nnoongo."},{"book":"Akafilipi","chapter":"4","verse":"19","text":"Na Nnoongo jwango jwakweti ilebe nduu muno mantwelekea yoa ku kibumo chakwe tela na pampala kuwecho gwakwe nkolongwa kundela ja Kilisto Yesu."},{"book":"Akafilipi","chapter":"4","verse":"20","text":"Kibumo kibe na Nnoongo Awawa bito, machoba goa pangapela. Unhyo."},{"book":"Akafilipi","chapter":"4","verse":"21","text":"Umbatilange abali bandu ba Nnoongo boa abanhwamine Kilisto Yesu. Akalongo ababi pamwe na nenga pamba bampatanga abali."},{"book":"Akafilipi","chapter":"4","verse":"22","text":"Bandu ba Nnoongo boa ba pamba, muno ababi munyumba ja ngwana jwa Loma bampatanga abali."},{"book":"Akafilipi","chapter":"4","verse":"23","text":"Nannumbilanga mmoa gwambone gwa Nngwana jwito Yesu Kilisto nu ube pamwe mumyojo jinu."}]}