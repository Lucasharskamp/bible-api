{"data":[{"book":"2 Kronikel","chapter":"4","verse":"1","text":"King Solomon guu hai dana gowaa dudu tigidaumaha gi nia baalanga mmee, dela nia piidi motolu (30) palaha be di mee e dahi nia baahi e haa, ge tuuduu nia piidi madangaholu maa lima (15).4.1 Exodus 27.1,2"},{"book":"2 Kronikel","chapter":"4","verse":"2","text":"Mee guu hai labelaa dana monowai bungubungu gi nia baalanga mmee, nia piidi e hidu mo di baahi dono llala, ge madangaholu maa lima (15) piidi dono bungubungu, ge madahaa maa lima (45) piidi haganiga i di gili gi daha."},{"book":"2 Kronikel","chapter":"4","verse":"3","text":"Taalinga di haganiga laa daha o di monowai la nia goolongo e lua e humu gi nia ada mee, e dahi i baahi nua di goolongo dela i golo. Nia mee humu mee la nia ada ne haganoho gi nia kau daane, ala ne hai gi di gili di monowai hagatau."},{"book":"2 Kronikel","chapter":"4","verse":"4","text":"Di monowai le e haga noho i hongo nia dua nia kau daane e madangaholu maa lua ala ne hai gi nia baalanga mmee, e huli gi daha, dogodolu e huli gi baahi ngeia, dogodolu e huli gi baahi dai, dogodolu e huli gi baahi ngaaga, ge dogodolu e huli gi baahi dua."},{"book":"2 Kronikel","chapter":"4","verse":"5","text":"Nia baahi o di monowai le e maadolu nia ‘inch’ dagi dolu. Taalinga di maa le e hai gadoo be taalinga di ngudu di ibu, e moholo gi daha be di akai. Di monowai le e daahi ana galon wai e madangaholu maa lima mana (15,000)."},{"book":"2 Kronikel","chapter":"4","verse":"6","text":"Digaula guu hai labelaa nia baisin e madangaholu, e lima e dugu i baahi ngaaga di Hale Daumaha, ge lima e dugu gi di baahi gi ngeia. Nia maa le e hai hegau e hagamadammaa nia manu ala e dudu e tigidaumaha. Nia wai i lodo di monowai damana la ang gi digau hai mee dabu e tonotono ai.4.6 Exodus 30.17-21"},{"book":"2 Kronikel","chapter":"4","verse":"7-8","text":"Digaula guu hai nia lohongo malama goolo e madangaholu gii hai be nia mee ala gu i golo, mo nia deebele e madangaholu, gaa dugu nia maa gi lodo di ruum damana o di Hale Daumaha, nia lohongo malama e lima ge lima deebele i di baahi e dahi. Digaula guu hai labelaa nia boolo goolo e lau.4.7-8 Exodus 25.23-40"},{"book":"2 Kronikel","chapter":"4","verse":"9","text":"Digaula guu hai di malae i lodo ang gi digau hai mee dabu, guu hai labelaa di malae i daha. Nia bontai ala i lodo di abaaba mehanga nia malae i daha mo di malae i lodo la guu hii gi nia baalanga mmee."},{"book":"2 Kronikel","chapter":"4","verse":"10","text":"Di monowai le e dugu hoohoo gi di madaaduge gi dua ngaaga o di Hale Daumaha."},{"book":"2 Kronikel","chapter":"4","verse":"11-16","text":"Huram guu hai labelaa ana baalanga dunu mee, nia daawolo, mono boolo. Mee guu hai gii lawa nia mee huogodoo ala ne hagababa gi di King Solomon bolo e hai koia ang gi di Hale Daumaha:"},{"book":"2 Kronikel","chapter":"4","verse":"17","text":"Di king ne hai nia mee huogodoo aanei i di gowaa dunu baalanga i mehanga Sukkoth mo Zeredah, i lodo di gowaa mehanga gonduu o Jordan."},{"book":"2 Kronikel","chapter":"4","verse":"18","text":"Nia goloo e logowaahee ne hai, dela deai tangada ne hagabau di hulu damana nia daamaha o nia baalanga mmee ala ne hai hegau ai."},{"book":"2 Kronikel","chapter":"4","verse":"19","text":"King Solomon gu hai mee gi nia goloo goolo aanei ang gi di Hale Daumaha:"},{"book":"2 Kronikel","chapter":"4","verse":"20","text":"Nia lohongo malama mo nia malama ala ne hai gi nia dahida goolo ala belee dudu gi ulaula i mua di Gowaa Dabuaahia Huoloo gii hai be di hagatau dela ne hai"},{"book":"2 Kronikel","chapter":"4","verse":"21","text":"Nia akai humu, nia malama, mo nia kabi"},{"book":"2 Kronikel","chapter":"4","verse":"22","text":"Nia mee diinai nia malama, nia boolo, nia pileedi ang gi nia ‘incense’, mo nia mee baabaa ala e dagidagi nia malala hoou. Nia mee huogodoo aanei la ne hai ono gili gi nia goolo madammaa."}]}