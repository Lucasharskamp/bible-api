{"data":[{"book":"1 VaKorinde","chapter":"4","verse":"1","text":"Saka naizvozvo, vanhu vanofanira kutiona savaranda vaKristu uye savaya vakaitwa vachengeti vezvakavanzika zvaMwari."},{"book":"1 VaKorinde","chapter":"4","verse":"2","text":"Zvino zvakafanira kuti vaya vakapiwa utariri vave vakatendeka."},{"book":"1 VaKorinde","chapter":"4","verse":"3","text":"Chinhu chiduku duku kwandiri kana ndichitongwa nemi kana dare ripi zvaro romunhu; zvirokwazvo handizvitongi pachangu."},{"book":"1 VaKorinde","chapter":"4","verse":"4","text":"Hana yangu yakachena, asi izvi hazviiti kuti ndive munhu akarurama. Ishe ndiye anonditonga."},{"book":"1 VaKorinde","chapter":"4","verse":"5","text":"Naizvozvo, regai kutonga chinhu nguva isati yasvika; chimbomirai kusvikira Ishe auya. Achaisa pachena zvakavanzwa murima uye acharatidza mifungo yemwoyo yavanhu. Panguva iyoyo mumwe nomumwe acharumbidzwa naMwari."},{"book":"1 VaKorinde","chapter":"4","verse":"6","text":"Zvino, hama dzangu, ndakaita zvinhu izvi kuupenyu hwangu uye nokuna Aporosi nokuda kwenyu, kuitira kuti mudzidze kubva kwatiri zvinoreva chirevo chokuti, “Usaita zvinopfuura zvakanyorwa.” Ipapo hamungazvikudzi pamusoro pomumwe munhu muchimuenzanisa nomumwe."},{"book":"1 VaKorinde","chapter":"4","verse":"7","text":"Nokuti ndianiko akakutsaura iwe kubva kuno mumwe? Chiiko chaunacho chausina kupiwa? Zvino kana wakapiwa, seiko uchizvikudza sousina kupiwa?"},{"book":"1 VaKorinde","chapter":"4","verse":"8","text":"Matova nezvose zvamunoda kare! Makatopfumiswa kare! Mava madzimambo, uye isu tisipo! Ndinoshuva sei kuti dai makava madzimambo kuitira kuti tigova madzimambo pamwe chete nemi!"},{"book":"1 VaKorinde","chapter":"4","verse":"9","text":"Nokuti ini ndinoona kuti Mwari akatigadza kuti tive vapostori vanoonekwa pakupedzisira, savanhu vakatongerwa rufu. Takaitwa chiseko kunyika yose, kuvatumwa uyewo nokuvanhu."},{"book":"1 VaKorinde","chapter":"4","verse":"10","text":"Tiri mapenzi nokuda kwaKristu, asi imi makachenjera kwazvo muna Kristu! Isu tinoshayiwa simba, asi imi mune simba! Munokudzwa, isu tinozvidzwa!"},{"book":"1 VaKorinde","chapter":"4","verse":"11","text":"Kusvikira panguva ino isu tine nzara, uye tine nyota, takapfeka mamvemve, tinorohwa zvakaoma kwazvo, hatina pokugara."},{"book":"1 VaKorinde","chapter":"4","verse":"12","text":"Tinoshanda nesimba namaoko edu. Kana tikatukwa tinoropafadza; kana tichitambudzwa, tinotsungirira;"},{"book":"1 VaKorinde","chapter":"4","verse":"13","text":"kana tichipomerwa mhosva, tinopindura zvinyoronyoro. Kusvikira panguva ino takaitwa setsvina yenyika, marara enyika."},{"book":"1 VaKorinde","chapter":"4","verse":"14","text":"Handisi kukunyorerai izvi kuti ndikunyadzisei, asi kuti ndikuyambirei, savana vangu vandinoda."},{"book":"1 VaKorinde","chapter":"4","verse":"15","text":"Kunyange zvazvo mune vachengeti vanosvika zviuru gumi muna Kristu, hamuna madzibaba mazhinji, nokuti muna Kristu Jesu ndakava baba venyu kubudikidza nevhangeri."},{"book":"1 VaKorinde","chapter":"4","verse":"16","text":"Naizvozvo ndinokukumbirai zvikuru kuti muve vateveri vangu."},{"book":"1 VaKorinde","chapter":"4","verse":"17","text":"Nokuda kwechikonzero ichi ndatuma Timoti kwamuri, mwana wangu wandinoda, akatendeka muna She. Achakuyeuchidzai mararamiro angu muna Kristu Jesu, zvinoenderana nezvandinodzidzisa kwose kwose mukereke dzose."},{"book":"1 VaKorinde","chapter":"4","verse":"18","text":"Vamwe venyu vava kuzvikudza, sokunonzi handisi kuzouya kwamuri."},{"book":"1 VaKorinde","chapter":"4","verse":"19","text":"Asi ndichauya kwamuri nokukurumidza, kana Ishe achida, uye handizotsvaki chete kuti vanhu ava vanozvikudza vari kutaura sei, asi kutiwo vane simba rakadii."},{"book":"1 VaKorinde","chapter":"4","verse":"20","text":"Nokuti umambo hwaMwari hahuzi pakutaura bedzi asi pasimba."},{"book":"1 VaKorinde","chapter":"4","verse":"21","text":"Munodeiko? Ndiuye kwamuri neshamhu here, kana norudo uye nomweya wounyoro?"}]}