{"data":[{"book":"2 Bhakolinto","chapter":"7","verse":"1","text":"Bhai, ashaambwiga ajangunji, ibhaga tupegwilwe jene miadi joweji, twiitakaye na yowe inyatiya shiilu na mbumu, tubhe na ukonjelo na tutame kwa kwaishimiya a Nnungu."},{"book":"2 Bhakolinto","chapter":"7","verse":"2","text":"Tunakunnjuganga ntuposhelanje mmitima jenunji! Tukanabhe kunnebhela mundu jojowe, wala tukanabhe kumpokonyola mundu wala kumpuganya mundu jojowe."},{"book":"2 Bhakolinto","chapter":"7","verse":"3","text":"Ngaabheleketa gegano nkupinga ninng'ukumulanje mmanganya. Malinga shinjite bheleketa, mmanganya munninginji mmitima jetu, nkali kwa wa eu kwa lama pamo na mmanganya."},{"book":"2 Bhakolinto","chapter":"7","verse":"4","text":"Ngunakunkulupalilanga mmanganya, nshilaje shetu nnandaganga ntima na nnang'angalayaga kwa kaje."},{"book":"2 Bhakolinto","chapter":"7","verse":"5","text":"Nkali tukaisheje ku Makedonia twangapumulila. Ikabhe twashinkulaga mmbali yowe, palanga mipwai na mmitima lipamba."},{"book":"2 Bhakolinto","chapter":"7","verse":"6","text":"Ikabheje a Nnungu, bhakwaataganga ntima bhawilenje ntima, bhashinkututaga ntima kwa kwiya kwabho a Tito."},{"book":"2 Bhakolinto","chapter":"7","verse":"7","text":"Nngabha kwa ika kwabhope a Tito, ikabheje shinshite kwaataganga ntima. Bhatubhalanjile shinkuti lokolilanga kumona, na shinshite injikanga na shinkutumbililanga kunyanguta. Lyenelyo linandenda ng'angalale kaje."},{"book":"2 Bhakolinto","chapter":"7","verse":"8","text":"Bhai, ibhaga mwainjikenje ga bhaluwa jangu, ngakwigamba. Nkali nneyo naigambile kashoko pabha namumanyi kuti mwashinkuinjikanga kashoko ga bhaluwa jila."},{"book":"2 Bhakolinto","chapter":"7","verse":"9","text":"Ikabheje nnaino ngunakwinonyela, nngabha pabha nshiinjikanga, ikabhe mwashinkuinjikanga mpaka nikwiipeta. Pabha mwashinkuinjikanga malinga shibhapinjile a Nnungu na kwa lyene ligongolyo twangampotekanga kwa shoshowe."},{"book":"2 Bhakolinto","chapter":"7","verse":"10","text":"Pabha kuinjika kubhaapinga a Nnungu kunakuntendebhuya mundu ntima nikumpa ntapulo, kwa nneyo lyakwa ligongo lya kwiigamba. Ikabheje kuinjika malinga kwa bhandunji bha pa shilambolyo, kunabhulaga."},{"book":"2 Bhakolinto","chapter":"7","verse":"11","text":"Nnolanje shikoposhele nkuinjika kwenunji malinga shibhapinjile a Nnungu, nshibhanganga bhandu bha tumbila, na kulanguya kuti mwangalebhanga, na bha kunda. Nnaimukanga, na kupotekwa mitima, na nnalokolilanga kumona, na nnapingana, na nnapinganga kuukumula kwa aki. Kwa gene gowego nnangwiyenje kuti shakwa shinnebhilenje."},{"book":"2 Bhakolinto","chapter":"7","verse":"12","text":"Bhai, ibhaga najandishe, nngabha kwa ligongo lika jwene alebhilejo eu alebhelwejo. Ikabhe nashinkutumbilila jandika imanyishe kwa a Nnungu shinkuti kwiishoyanga kwa ligongo lyetu uwe."},{"book":"2 Bhakolinto","chapter":"7","verse":"13","text":"Kwa gene gowega tushitagwa ntima."},{"book":"2 Bhakolinto","chapter":"7","verse":"14","text":"Nne njikunnumbililanga kubhenebho, kwa lyenelyo mwangandokomayanga. Tushikunnugulilanga kweli mobha gowe na kwene kunnumbililanga kwa ligongo lya a Tito ishibha ya kweli jika."},{"book":"2 Bhakolinto","chapter":"7","verse":"15","text":"Kumpinganga kwabho kunapunda pubhakumbushila kukunda kwenunji mmowe shimwashite kwaaposhelanga kwa ishima ja kaje."},{"book":"2 Bhakolinto","chapter":"7","verse":"16","text":"Ngunakwinonyela pabha inatendeka kunkulupalilanga mmanganya kwa indu yowe."}]}