{"data":[{"book":"LINJIILA YUUHANNA","chapter":"16","verse":"1","text":"«Ko mi wowlirani on ɗun ko fii wota on faljinoye."},{"book":"LINJIILA YUUHANNA","chapter":"16","verse":"2","text":"Ko fii ɓe yaltinoyay on ka juulirɗe, hay saa'i kadi aroyay nde tawata kala warɗo on sikkay o waɗii ko Alla yiɗi."},{"book":"LINJIILA YUUHANNA","chapter":"16","verse":"3","text":"Ko ɓe waɗiroyta ɗun, ko ɓay ɓe andaali Baabaajo on, ɓe andaali lan kadi."},{"book":"LINJIILA YUUHANNA","chapter":"16","verse":"4","text":"Ko mi wowlirani on ɗun, ko fii nde saa'i on hewtoyi, yo on anditoy wonde mi wowlaniino on ɗun. Ko haɗi mi wowlana on ɗun gila ka fuɗɗoode, ko fii hari miɗo wondi e mon.»"},{"book":"LINJIILA YUUHANNA","chapter":"16","verse":"5","text":"«Jooni non miɗo yiltitorde ka Nuluɗo lan on, kono hay gooto e mon landaaki lan ko honto mi yahata."},{"book":"LINJIILA YUUHANNA","chapter":"16","verse":"6","text":"Ɓay mi wowlirii nii annde heewii e ɓerɗe mon."},{"book":"LINJIILA YUUHANNA","chapter":"16","verse":"7","text":"E hin-le miɗo wowlande on goonga, no moƴƴani on ka mi yaha. Ko fii si mi yahaali, Ballo on arataa e mon. Kono si mi yahii, mi nulay mo e mon."},{"book":"LINJIILA YUUHANNA","chapter":"16","verse":"8","text":"Tuma o aroyi, o weeɓitanay aduna on fii junuubu e peewal e ɲaawoore:"},{"book":"LINJIILA YUUHANNA","chapter":"16","verse":"9","text":"ka baŋŋe junuubu, ko ɓay hari ɓe hoolaaki lan,"},{"book":"LINJIILA YUUHANNA","chapter":"16","verse":"10","text":"ka baŋŋe peewal, ko ɓay miɗo yaarude ka Baabaajo on, awa kadi on yiitataa lan han kadi,"},{"book":"LINJIILA YUUHANNA","chapter":"16","verse":"11","text":"ka baŋŋe ɲaawoore, ko ɓay lanɗo oo aduna ɲaawaama."},{"book":"LINJIILA YUUHANNA","chapter":"16","verse":"12","text":"«Miɗo mari fahin piiji buy ko mi yewta on, kono on waawataa faamude ɗi fewndo ɗoo."},{"book":"LINJIILA YUUHANNA","chapter":"16","verse":"13","text":"Tuma on Ruuhu Wonduɗo e Goonga ari, o ardoyto on e kala goonga, ko fii konguɗi makko ɗin wonaa e makko iwroyta, kono o yewtoyay kala ko o nani, o yewta on kadi fii piiji aroyayɗi."},{"book":"LINJIILA YUUHANNA","chapter":"16","verse":"14","text":"O mawninoyay lan, ko fii o ƴettoyay e ko wonanimmi kon, o feɲɲinana on."},{"book":"LINJIILA YUUHANNA","chapter":"16","verse":"15","text":"Ko fii, kala ko Baabaajo on jeyi ko min wonani. Ko ɗun waɗi si mi wi'i wonde, o ƴettay e ko an kon, o feɲɲinana on."},{"book":"LINJIILA YUUHANNA","chapter":"16","verse":"16","text":"«Si ɓurii nii seeɗa, on yiitataa lan han kadi, onsay si nettii seeɗa, on yiitoyay lan kadi.»"},{"book":"LINJIILA YUUHANNA","chapter":"16","verse":"17","text":"Onsay woɓɓe e taalibaaɓe ɓen wi'indiri: «Ko honɗun oo woni en wi'ude: si ɓurii nii seeɗa, en yiitataa mo hande kadi, e hoore ɗun si nettii seeɗa en yiitay mo, e himo yaarude kadi ka Baabaajo on.»?"},{"book":"LINJIILA YUUHANNA","chapter":"16","verse":"18","text":"Tawi ko ɓe woni wi'ude: «Ko honɗun o wi'i ɗoo: ‹Si ɓurii nii seeɗa›? En andaa ko honɗun o woni wowlude.»"},{"book":"LINJIILA YUUHANNA","chapter":"16","verse":"19","text":"Ɓay Iisaa andii wonde hiɓe faalaa mo landaade, onsay o wi'i ɓe: «Hiɗon landondira fii koo ko mi wi'i: ‹Si ɓurii nii seeɗa on yiitataa lan han kadi, awa kadi si nettii seeɗa on yiitay lan.›"},{"book":"LINJIILA YUUHANNA","chapter":"16","verse":"20","text":"Ka haqiiqa haqiiqa mi andinii on, on wulloyay feson, aduna on kaɲun weltoo, wonoyon e nder annde, kono annde mon nden wattoyte weltaare."},{"book":"LINJIILA YUUHANNA","chapter":"16","verse":"21","text":"Nde debbo no jibina, haray himo e annde, ko fii haray saa'i muuseendi hewtanii mo. Kono si o jibinii, haray o anditoytaa hande kadi fii ndin muuseendi makko, sabu weltaare ko o jibini boobo on kon."},{"book":"LINJIILA YUUHANNA","chapter":"16","verse":"22","text":"Onon kadi hiɗon mari annde jooni, kono mi yiitidoyay e mon kadi, ɓerɗe mon ɗen weltoyto. Onsay hay gooto ittoytaa weltaare mon nden."},{"book":"LINJIILA YUUHANNA","chapter":"16","verse":"23","text":"E nden ɲalaande, on landotaako lan fii hay huunde hande kadi, ko fii, ka haqiiqa haqiiqa mi andinii on, Baabaajo on okkay on kala ko toriɗon e innde an."},{"book":"LINJIILA YUUHANNA","chapter":"16","verse":"24","text":"Ko fii haa jooni on toraaki hay huunde e innde an. Toree, on heɓay, fii no weltaare mon nden timmira."},{"book":"LINJIILA YUUHANNA","chapter":"16","verse":"25","text":"«Ko mise mi yewtiri on ɗun fow. Saa'i no aroya mo tawata mi yewtirtaa on mise hande kadi, kono hara ko no laaɓiri poy mi yewtirta on fii Baabaajo on."},{"book":"LINJIILA YUUHANNA","chapter":"16","verse":"26","text":"Nden ɲande on toroyto e innde an, kono mi wi'aali on wonde mi toranoyto on Baabaajo on,"},{"book":"LINJIILA YUUHANNA","chapter":"16","verse":"27","text":"ko fii haray Baabaajo on tigi no yiɗi on. Ko waɗi si kanko tigi o yiɗi on, ko ɓay hari on yiɗiino lan, awa kadi on gomɗiniino wonde ko ka makko kanko Alla mi iwi."},{"book":"LINJIILA YUUHANNA","chapter":"16","verse":"28","text":"Ko ka Baabaajo on mi iwi, mi ari e oo aduna. Jooni non miɗo iwude e oo aduna, mi yaha ka Baabaajo on.»"},{"book":"LINJIILA YUUHANNA","chapter":"16","verse":"29","text":"Onsay taalibaaɓe makko ɓen wi'i mo: «E hino jooni non hiɗon wowlude no laaɓiri, e on alaa wowlirde mise woo."},{"book":"LINJIILA YUUHANNA","chapter":"16","verse":"30","text":"Jooni non meɗen andi wonde hiɗon andi kala huunde, awa kadi jaraa ka goɗɗo landoo on. Ko ɗun waɗi si meɗen gomɗini wonde ko ka Alla iwruɗon.»"},{"book":"LINJIILA YUUHANNA","chapter":"16","verse":"31","text":"Iisaa kadi jaabii ɓe, wi'i: «On gomɗinii jooni?"},{"book":"LINJIILA YUUHANNA","chapter":"16","verse":"32","text":"Awa e hino saa'i no arude, ɗun-le wuren o hewtii, ka tawata on saakitete, mo kala yaara sengo, accon mi min tun. Kono haray mi weddaaki ko fii Baabaajo on no wondi e an."},{"book":"LINJIILA YUUHANNA","chapter":"16","verse":"33","text":"«Ko mi wowlirani on nii, ko fii yo on heɓu ɓuttu e an. On heɓoyay satteendeeji e oo aduna, kono wakkilee, ko fii min mi foolii aduna on!»"}]}