{"data":[{"book":"ULukha","chapter":"10","verse":"1","text":"Ngemva kwalokhu iNkosi yakhetha abanye abangamatshumi ayisikhombisa lambili ukuba bamandulele baye kuwo wonke amadolobho lezindawo lezo ayesezazihambela."},{"book":"ULukha","chapter":"10","verse":"2","text":"Wabatshela wathi, “Isivuno sinengi, kodwa izisebenzi zimbalwa. Ngakho celani iNkosi yesivuno ukuthi ithumele izisebenzi ensimini yayo yokuvuna."},{"book":"ULukha","chapter":"10","verse":"3","text":"Hambani! Ngilithuma linjengamazinyane ezimvu phakathi kwempisi."},{"book":"ULukha","chapter":"10","verse":"4","text":"Lingathwali isikhwama kumbe umxhaka loba amanyathela; njalo lingabingeleli muntu endleleni."},{"book":"ULukha","chapter":"10","verse":"5","text":"Nxa lingena endlini, qalani lithi, ‘Ukuthula akube kule indlu.’"},{"book":"ULukha","chapter":"10","verse":"6","text":"Nxa kulomuntu woxolo lapho, ukuthula kwenu kakube kuye; nxa kungenjalo kuzabuyela kini."},{"book":"ULukha","chapter":"10","verse":"7","text":"Hlalani kuleyondlu, lidle njalo linathe loba yini abalinika khona ngoba osebenzayo ufanele aphiwe iholo lakhe. Linganqumi ngezindlu lihlala lapha lalapha."},{"book":"ULukha","chapter":"10","verse":"8","text":"Nxa lifika edolobheni lamukelwe khona, dlanini lokho elikuphiwayo."},{"book":"ULukha","chapter":"10","verse":"9","text":"Silisani abagulayo abayabe belapho, njalo libatshele ukuthi, ‘Umbuso kaNkulunkulu useduze kwenu.’"},{"book":"ULukha","chapter":"10","verse":"10","text":"Kodwa nxa lingafika edolobheni lingemukelwa, yanini emigwaqweni yalo lithi,"},{"book":"ULukha","chapter":"10","verse":"11","text":"‘Lalo uthuli lwedolobho lenu olunamathele ezinyaweni zethu siyaluthintithela kini. Kodwa yazini lokhu: Umbuso kaNkulunkulu ususeduze.’"},{"book":"ULukha","chapter":"10","verse":"12","text":"Ngiyalitshela, okweSodoma kuzakuba ngcono ngalelolanga kulokwalelodolobho."},{"book":"ULukha","chapter":"10","verse":"13","text":"Maye kuwe Khorazini! Maye kuwe Bhethisayida! Aluba izimangaliso lezo ezenziwa kuwe zazenziwe eThire leSidoni ngabe kudala baphenduka begqoke izigqoko zamasaka bazithela ngomlotha."},{"book":"ULukha","chapter":"10","verse":"14","text":"Kodwa kuzakuba ngcono okweThire leSidoni mhla wokwahlulela kulokuza kuwe."},{"book":"ULukha","chapter":"10","verse":"15","text":"Lawe, Khaphenawume, kambe uzaphakanyiselwa emazulwini na? Hatshi, uzatshona phansi uye eHadesi."},{"book":"ULukha","chapter":"10","verse":"16","text":"Lowo olalela lina ulalela mina; lowo olahla lina ulahla mina; kodwa lowo ongalayo wala yena owangithumayo.”"},{"book":"ULukha","chapter":"10","verse":"17","text":"Abangamatshumi ayisikhombisa lambili babuya bethokoza bathi, “Nkosi, lamadimoni ayasithobela ngebizo lakho.”"},{"book":"ULukha","chapter":"10","verse":"18","text":"Waphendula wathi, “Ngimbonile uSathane esiwa njengombane esuka ezulwini."},{"book":"ULukha","chapter":"10","verse":"19","text":"Ngiliphile amandla okugxoba izinyoka lenkume lokunqoba wonke amandla esitha; kakukho okuzalilimaza."},{"book":"ULukha","chapter":"10","verse":"20","text":"Kodwa lingathatshiswa yikuthi imimoya iyazithoba kini, kodwa thokoziswani yikuthi amabizo enu alotshiwe ezulwini.”"},{"book":"ULukha","chapter":"10","verse":"21","text":"Ngalesosikhathi uJesu egcwele intokozo ngoMoya oNgcwele wathi, “Ngiyakudumisa, Baba, Nkosi yasezulwini lasemhlabeni, ngoba uzifihlile lezizinto kwabahlakaniphileyo labafundileyo wazambula ebantwaneni abancinyane. Yebo, Baba, ngoba lokhu kwakuyikuthanda kwakho okuhle."},{"book":"ULukha","chapter":"10","verse":"22","text":"Zonke izinto zethulwe kimi nguBaba. Kakho owaziyo ukuthi ingubani iNdodana ngaphandle kukaBaba, njalo kakho omaziyo uBaba ukuthi ungubani ngaphandle kweNdodana lalabo iNdodana ekhethe ukuba imveze kubo.”"},{"book":"ULukha","chapter":"10","verse":"23","text":"Wasephendukela kubafundi bakhe wathi kubo ngasese, “Abusisiwe amehlo abona lokhu elikubonayo lina."},{"book":"ULukha","chapter":"10","verse":"24","text":"Ngoba ngiqinisile ukuthi abaphrofethi abanengi lamakhosi babefisa ukubona lokhu elikubonayo, kodwa kabakubonanga, lokuzwa lokhu elikuzwayo, kodwa kabakuzwanga.”"},{"book":"ULukha","chapter":"10","verse":"25","text":"Ngesinye isikhathi isazi somthetho saphakama samlinga uJesu. Sabuza sathi, “Mfundisi, ngingenzani ukuze ngizuze ilifa lempilo engapheliyo na?”"},{"book":"ULukha","chapter":"10","verse":"26","text":"UJesu waphendula wathi, “Kubhalweni emthethweni, uwufunda njani?”"},{"book":"ULukha","chapter":"10","verse":"27","text":"Waphendula wathi, “ ‘Thanda iNkosi uNkulunkulu wakho ngenhliziyo yakho yonke, langomphefumulo wakho wonke, langamandla akho wonke, njalo langengqondo yakho yonke’10.27 UDutheronomi 6.5; njalo, ‘Thanda umakhelwane wakho njengoba uzithanda wena.’10.27 ULevi 19.18”"},{"book":"ULukha","chapter":"10","verse":"28","text":"UJesu waphendula wathi, “Uphendule kuhle. Kwenze lokhu, uzaphila.”"},{"book":"ULukha","chapter":"10","verse":"29","text":"Kodwa wayefuna ukuzigeza, wasebuza kuJesu, wathi, “Kanti ngubani ongumakhelwana wami na?”"},{"book":"ULukha","chapter":"10","verse":"30","text":"UJesu waphendula ngokuthi: “Indoda yayihamba iphuma eJerusalema isiya eJerikho, yaqabuka isihlaselwa ngabaphangi. Bayihlubula izigqoko zayo, bayitshaya basebehamba, beyitshiya iqalekile."},{"book":"ULukha","chapter":"10","verse":"31","text":"Kwakulomphristi owayehamba ngaleyondlela, owathi eyibona indoda leyo waceza kwelinye icele."},{"book":"ULukha","chapter":"10","verse":"32","text":"Wenza njalo lomLevi, wafika kuleyondawo wayibona indoda wakhekheleza wedlula."},{"book":"ULukha","chapter":"10","verse":"33","text":"Kodwa umSamariya, wathi ezihambela wafika lapho indoda eyayikhona, wathi eyibona wayizwela usizi."},{"book":"ULukha","chapter":"10","verse":"34","text":"Waya kuyo, wabopha amanxeba ayo, wawathela amafutha lewayini. Waseyikhweza kubabhemi wakhe, wayisa endlini yezihambi, wayinakekela."},{"book":"ULukha","chapter":"10","verse":"35","text":"Ngosuku olulandelayo wakhupha inhlamvu ezimbili zamadenari wazinika umphathi wendawo. Wathi, ‘Mgcine, kuzakuthi nxa sengibuya ngizabhadala lezondleko eziyabe zisele.’"},{"book":"ULukha","chapter":"10","verse":"36","text":"Ngubani pho kulaba abathathu ombona ukuthi wayengumakhelwane wendoda leyo eyahlaselwa ngabaphangi na?”"},{"book":"ULukha","chapter":"10","verse":"37","text":"Isazi somthetho saphendula sathi, “Ngulowo owaba lesihawu kuyo.”"},{"book":"ULukha","chapter":"10","verse":"38","text":"Kwathi uJesu labafundi bakhe besekuhambeni kwabo, wafika emzini okwakukhona owesifazane othiwa nguMatha, owamamukela ngesihle emzini wabo."},{"book":"ULukha","chapter":"10","verse":"39","text":"Wayelodadewabo owayethiwa nguMariya, owahlala ezinyaweni zeNkosi elalele lokho eyayikukhuluma."},{"book":"ULukha","chapter":"10","verse":"40","text":"Kodwa uMatha waphazanyiswa yikulungiselela konke okwakumele kwenziwe. Wabuya kuJesu wabuza wathi, “Nkosi, kawukhathali na ukuthi udadewethu ungitshiye ukuba ngenze ngedwa umsebenzi? Mtshele ukuthi angincedise!”"},{"book":"ULukha","chapter":"10","verse":"41","text":"INkosi yaphendula yathi, “Matha, Matha, uhlutshwa njalo ukhathazeke ngezinto ezinengi,"},{"book":"ULukha","chapter":"10","verse":"42","text":"kodwa kusweleka into eyodwa. UMariya ukhethe okungcono, okungasoze akwemukwe futhi.”"}]}