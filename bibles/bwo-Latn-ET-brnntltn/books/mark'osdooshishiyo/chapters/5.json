{"data":[{"book":"Mark'os Dooshishiyo","chapter":"5","verse":"1","text":"Gelil aatsk'aro jelebon kímt Gergesenon datsomand am bobodi."},{"book":"Mark'os Dooshishiyo","chapter":"5","verse":"2","text":"Iyesus jelbwatse b́ oot'tsok'on kim shayiron detsets ash iko doowi beewoke kesht manóór gonke b́wtsi."},{"book":"Mark'os Dooshishiyo","chapter":"5","verse":"3","text":"Ashman doowi ganoka b́befo, konúwor habilyon tifr bín ned'iyosh falraka."},{"book":"Mark'os Dooshishiyo","chapter":"5","verse":"4","text":"Ayoto muk'onat habiliyona bín tipefo, ernmó habiliyono k'ut'a b́k'ut'fo, muk'ono tishdeni b́juwefo mansh konwor bín deshde'er ned'iyosh falfo aali b́tesh."},{"book":"Mark'os Dooshishiyo","chapter":"5","verse":"5","text":"Úni aawonowere t'uwe aawon b́ned'irawo doowi bewokonat guri aab abaatse anaanar b́kuhefoni, bí atsonowere shútson k'ut'de'erni b́gaawifo."},{"book":"Mark'os Dooshishiyo","chapter":"5","verse":"6","text":"Bíwere Iyesusi wokoon b́ bek'tsok'on b́maand wos't b́gubron tuk'maldek't bísh b́sagadi."},{"book":"Mark'os Dooshishiyo","chapter":"5","verse":"7","text":"K'aari eenon k'et'efetst́, «Nee Ik' eeno naay Iyesuso! Nee tiyoke eeg kis'e ndetsi? Ik'i shútson neen k'onre, oona neesha! taan ono bek'shk'aye!» bí eti."},{"book":"Mark'os Dooshishiyo","chapter":"5","verse":"8","text":"Man bíettsonwere, «Nee gond shayirono ashaanitse kee!» ett azazat b́teshtsosha."},{"book":"Mark'os Dooshishiyo","chapter":"5","verse":"9","text":"Iyesuswere «N shúútso kone?» ett bíaati, bíwere «Aywotsi nowottsotse t shútso kes'i jirwotsi.» ett bí aani."},{"book":"Mark'os Dooshishiyo","chapter":"5","verse":"10","text":"Datsmanatsnowere boon b́ giisherawok'o ayidek't b́k'oni."},{"book":"Mark'os Dooshishiyo","chapter":"5","verse":"11","text":"Manokno guritsi s'eeno guri ganoke jinirwots fa'ano botesh."},{"book":"Mark'os Dooshishiyo","chapter":"5","verse":"12","text":"Mansh «Oona neesha! amr guritswotsits nokindish noon bazik'aye,» ett bok'oni."},{"book":"Mark'os Dooshishiyo","chapter":"5","verse":"13","text":"Iyesuswere boosh bíeekere, gond shayirwots ashmanitse kesht guritswotsits bokindi, guritsi s'eenotse git kumok'o wotts guritswots gohatse tengsheyat oot't aatsi k'arots lim bowtsi."},{"book":"Mark'os Dooshishiyo","chapter":"5","verse":"14","text":"Gurits jinirwots giifat k'az boami, kitonat gat'ariyon keewman keewbok'ri, ash ashonwere wotts keewman bek'osh bo maa mootse bokeshi."},{"book":"Mark'os Dooshishiyo","chapter":"5","verse":"15","text":"Iyesusmaants bowatsok'on, kim shayiron detseyat teshts ashman bí'atso dandek't, b́ taho tah dek't, b́ befere bek't tek'bowtsi."},{"book":"Mark'os Dooshishiyo","chapter":"5","verse":"16","text":"Man shin bek'ts ashuwotswere kim shayirman bítse b́ s'eents ashonat guritswotsitse wotts jamo waatswtssh bokeewi."},{"book":"Mark'os Dooshishiyo","chapter":"5","verse":"17","text":"Manóór datsmanatsi ashuwots Iyesus bodatsatse keer k'ay bíametwok'o bo k'oni."},{"book":"Mark'os Dooshishiyo","chapter":"5","verse":"18","text":"Iyesus jelbúts kindoke b́befere fo'erawo bín s'eent teshts ashman, «Oona neesha! n shuutso amna» ett bín b́k'oni."},{"book":"Mark'os Dooshishiyo","chapter":"5","verse":"19","text":"Iyesusmó bísh eekeratse, ernmó, «N gal amr doonzo aawk'o een keewo neesh b́fintsok'owonat aak'o k'aldek't neesh maac'o b́k'ewtsok'o n maa ash ashosh keewwe,» bí et."},{"book":"Mark'os Dooshishiyo","chapter":"5","verse":"20","text":"Ashmanwere Iyesus bísh b́k'alts jamo «Tats kitwotsi» eteets datsatse keewfere b́ tuwi, shishts jamwotswere bo adi."},{"book":"Mark'os Dooshishiyo","chapter":"5","verse":"21","text":"Iyesus jelbon aats k'aroniye bak'ets aani kímt bí aaniyakon ay asho bíyok kakwe b́wtsi, manormó bí aats k'ari gúúratsa b́ tesh."},{"book":"Mark'os Dooshishiyo","chapter":"5","verse":"22","text":"Manoknó ayhudiwots Ik' k'oni maa naashwotsitse iko fa'e b́tesh. Iya'irosi eteets asho Iyesusi b́bek'tsok'on b́ tufishirots diht"},{"book":"Mark'os Dooshishiyo","chapter":"5","verse":"23","text":"«T na'a múk'efu k'iroshe bi'etiri, woorr kashon b́beyishe oona neesha! waar n kisho biyats gere!» ett kúp'idek't b́ k'oni."},{"book":"Mark'os Dooshishiyo","chapter":"5","verse":"24","text":"Iyesuswere bínton towat bí ami, ay ashuwotswere b́ jafrats sha'at bísh datso bot'ebifere botesh."},{"book":"Mark'os Dooshishiyo","chapter":"5","verse":"25","text":"Tatse git natosh s'atso kud'at ned'ok'azt bí'ere gond bek'iru mááts iku fa'a btesh."},{"book":"Mark'os Dooshishiyo","chapter":"5","verse":"26","text":"At dants aaywotsok sha'a mawat gondo bek'aat b detsts giz jamo ishbazateni b tesh. Ernmó iki gondefera bí'ami bako b́ jamon shamp'eratsa."},{"book":"Mark'os Dooshishiyo","chapter":"5","verse":"27","text":"Bi were Iyesus jango shishat bteshtsotse gifniyeyiru ash dagotse b́ jiik'weeron waat b́ taho b t'awi."},{"book":"Mark'os Dooshishiyo","chapter":"5","verse":"28","text":"Hano b k'al, «Dab b́ tahats t bodal kashitwe,» etaat amanat b teshtsotsna."},{"book":"Mark'os Dooshishiyo","chapter":"5","verse":"29","text":"S'ats kud'manu manór need' b́wtsi, b shodotsno b́ kashtsok'o bi atsotse bish b́shiyeyi."},{"book":"Mark'os Dooshishiyo","chapter":"5","verse":"30","text":"Iyesuswere manoor ango bí'atse b́keshtsok'o danb́k'ri, ashuwots maants wongr ett aanat, «Kone t taho t'awitsoni?» ett bí aati."},{"book":"Mark'os Dooshishiyo","chapter":"5","verse":"31","text":"B́ danifwotswere, «Ash asho bí atsatsewo gifniyefetst n shuutso b́ sha'efere bek'fetsatniya ‹Kone ti ats bodi?› ni etiri?» bo et."},{"book":"Mark'os Dooshishiyo","chapter":"5","verse":"32","text":"Bíwere man k'altso koni b́ woto bek'osh wongr et aanat b́ s'iili."},{"book":"Mark'os Dooshishiyo","chapter":"5","verse":"33","text":"Máátsmanmo bi ats wottso b dantsotse shatoon k'ewefetsat b́ shinats dihat ari keewjamo bísh b keewi."},{"book":"Mark'os Dooshishiyo","chapter":"5","verse":"34","text":"Bíwere «T ni'e n imnetiyo neen kashire, jeenon amee, n gond bek'otsnowere kashowe,» bish b́ eti."},{"book":"Mark'os Dooshishiyo","chapter":"5","verse":"35","text":"Iyesus man keewoke b́befere, ayhudiwots Ik' k'oni maa jishirwo gále waats ashuwots ayhudiwots Ik' k'oni maa jishf́mansh, «N naa'u k'irwtseraniyere! eshe haniyak eegoshe danifo n shambiriri?» bo eti."},{"book":"Mark'os Dooshishiyo","chapter":"5","verse":"36","text":"Iyesusmó man shisht ayhudiwots Ik' k'oni maa jishfmansh, «Amanowe bako shatk'aye!» bí eti."},{"book":"Mark'os Dooshishiyo","chapter":"5","verse":"37","text":"Iyesus P'et'rosnat Yak'obn, ando Yak'ob eshu Yohansiye okoon konúwor b́shutsoshoyde b́ warawok'o b́baziyi."},{"book":"Mark'os Dooshishiyo","chapter":"5","verse":"38","text":"Ayhudiwots Ik' k'oni maa jishfman mook bobodtsok'on, Iyesus ashuwots waac'refetst bo eepfere, bo kuheferowe b́ bek'i."},{"book":"Mark'os Dooshishiyo","chapter":"5","verse":"39","text":"Gítsomand kindtnu, «Wac'r jamannat eepan, eegoshe? Na'ú tokra b tokri bako k'irratsane,» bí et."},{"book":"Mark'os Dooshishiyo","chapter":"5","verse":"40","text":"Ashuwotsmo bí atsa bomiis', Iyesusmó bo jametsi mootse kishbazt, na'ú nihnat indun, b́ shuuts shairwotsi dek't na'ú beyiru maa kayots b́ kindi."},{"book":"Mark'os Dooshishiyo","chapter":"5","verse":"41","text":"Na'ú kisho dets dek't, «T'alita kumi!» bish bí et. Man etonwere «Nee na'a múk'na'une neesh tuuwe etfe,» eta."},{"book":"Mark'os Dooshishiyo","chapter":"5","verse":"42","text":"Biwere tatse git nati na'a b wottsotse manóór hake bak sha'o dek' btuwi, hank'o b́ wotoro ashuwots ayidek' bo adi."},{"book":"Mark'os Dooshishiyo","chapter":"5","verse":"43","text":"Iyesusmó wotts keewan konúwor b́danawok'owa koneshor keew k'ayere ett, «B meetwo bish imere!» bí et."}]}