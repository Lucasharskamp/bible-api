{"data":[{"book":"Daniel (Hebrew)","chapter":"1","verse":"1","text":"Yudaya mangɛ Yehoyakimi xa mangɛya ɲɛ saxan nde ra, Babilɔn mangɛ Nebukadansari naxa siga Darisalamu gerede, a xa sɔɔrie fa mɛnni rabilin gere ki ma."},{"book":"Daniel (Hebrew)","chapter":"1","verse":"2","text":"Marigi naxa Yudaya mangɛ Yehoyakimi sa e bɛlɛxɛ, a nun Ala xa hɔrɔmɔbanxi yirabase sɛniyɛnxi ndee. Mangɛ Nebukadansari naxa nee xanin Babilɔn bɔxi ma a xa ala xa banxi kui, naafuli ragatama dɛnnaxɛ."},{"book":"Daniel (Hebrew)","chapter":"1","verse":"3","text":"Mangɛ naxa a fala Asipenasi bɛ, a xa walikɛe xa mangɛ, a xa Isirayila fonike ndee sugandi mangɛ xabilɛ ya ma, xa na mu kuntigi denbayae ya ma."},{"book":"Daniel (Hebrew)","chapter":"1","verse":"4","text":"A xa xaxilima xaranxie sugandi naxee fate yalanxi, naxee tofan, alako e xa nɔ walide mangɛ xa banxi kui, e man xa Babilɔn xui nun a sɛbɛli xɔri xaran."},{"book":"Daniel (Hebrew)","chapter":"1","verse":"5","text":"Mangɛ naxa donse nun wɛni itaxun e ma, e baloma naxan na ɲɛ saxan bun ma. Na dangi xanbi, e xa so walife mangɛ bɛ."},{"book":"Daniel (Hebrew)","chapter":"1","verse":"6","text":"Yudayaka naxee nu na e ya ma, nee nan ya: Daniyɛli, Xananiya, Mikayeli, nun Asaraya."},{"book":"Daniel (Hebrew)","chapter":"1","verse":"7","text":"Mangɛ xa walikɛe xunyi naxa xili nɛɛnɛ sa e xun ma. A naxa Daniyɛli xili sa «Beletesasari.» A naxa Xananiya xili sa «Sadiraki.» A naxa Mikayeli xili sa «Mesaki.» A naxa Asaraya xili sa «Abedinego.»"},{"book":"Daniel (Hebrew)","chapter":"1","verse":"8","text":"Daniyɛli naxa natɛ tongo a xa a yɛtɛ ratanga mangɛ xa donse raharamuxie nun a xa wɛni ma. A naxa walikɛe xa mangɛ mayandi a xa tin na ra."},{"book":"Daniel (Hebrew)","chapter":"1","verse":"9","text":"Ala to nu bara a ragiri Daniyɛli xa rafan a ma, walikɛe xa mangɛ naxa diɲɛ a ma."},{"book":"Daniel (Hebrew)","chapter":"1","verse":"10","text":"A naxa a fala a bɛ, «N bara gaaxu n ma mangɛ ya ra, naxan bara donse nun minse itaxun wo ma. Xa a sa wo to, wo fate baxi wo ma, wo fate mu fan alɔ booree, mangɛ fama nɛ n xunyi bade n dɛ i.»"},{"book":"Daniel (Hebrew)","chapter":"1","verse":"11","text":"Daniyɛli naxa a kantama yaabi, walikɛe xa mangɛ nu bara naxan ti Daniyɛli, Xananiya, Mikayeli, nun Asaraya xun ma,"},{"book":"Daniel (Hebrew)","chapter":"1","verse":"12","text":"«I xa muxu mato xi fu bun ma. Sansi bogie nun ye gbansan so muxu yi ra."},{"book":"Daniel (Hebrew)","chapter":"1","verse":"13","text":"Na dangi xanbi, i xa muxu lahalɛ nun booree lahalɛ mato, naxee mangɛ xa donse donma. Na tɛmui, i xa natɛ tongo i rabafe ma.»"},{"book":"Daniel (Hebrew)","chapter":"1","verse":"14","text":"E kantama naxa tin na ra, a xa e mato xi fu bun ma."},{"book":"Daniel (Hebrew)","chapter":"1","verse":"15","text":"Xi fu to dangi, e lahalɛ nu fan dangi booree ra, naxee nu mangɛ xa donse donma."},{"book":"Daniel (Hebrew)","chapter":"1","verse":"16","text":"Na nan a toxi, e kantama naxa sansi bogie so e yi ra mangɛ xa donse nun wɛni ɲɔxɔɛ ra."},{"book":"Daniel (Hebrew)","chapter":"1","verse":"17","text":"Ala naxa fe kolonyi, lɔnni, nun fahaamui fi yi fonike naani ma. Daniyɛli naxa nɔ laamatunyie nun xiyee fasaride."},{"book":"Daniel (Hebrew)","chapter":"1","verse":"18","text":"Waxati to ɲɔn, mangɛ nu bara naxan fala, walikɛe xa mangɛ naxa e mati Nebukadansari yire."},{"book":"Daniel (Hebrew)","chapter":"1","verse":"19","text":"Mangɛ xungbe to gɛ wɔyɛnde e ra, a naxa a kolon e maniyɛ mu nu na boore fonikee ya ma. Mixi yo mu a kɛnɛn alɔ Daniyɛli, Xananiya, Mikayeli, nun Asaraya. Na kui, e naxa so walife mangɛ bɛ."},{"book":"Daniel (Hebrew)","chapter":"1","verse":"20","text":"Mangɛ to e maxɔrin fe kolonyi, lɔnni, nun fahaamui ma, a naxa a kolon e xa yaabie fan Babilɔn karamɔxɔɛe nun sematoe gbe bɛ dɔxɔ fu."},{"book":"Daniel (Hebrew)","chapter":"1","verse":"21","text":"Daniyɛli naxa lu na wali kui han Sirusi xa mangɛya ɲɛ singe ra."}]}