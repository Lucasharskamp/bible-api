{"data":[{"book":"2 Kings","chapter":"20","verse":"1","text":"Hoohoo hua i di madagoaa deenei, gei king Hezekiah guu hai dono magi, hoohoo hua gaa made. Soukohp Isaiah, tama daane Amoz gaa hana belee heetugi gi mee, ga helekai gi mee, “Dimaadua e helekai adu bolo gi haga togomaalia ina nia mee huogodoo, idimaa, goe ga hagalee humalia labelaa. Gi haga togomaalia goe gaa made.”"},{"book":"2 Kings","chapter":"20","verse":"2","text":"Hezekiah gaa huli ono hadumada gi di abaaba ga dalodalo,"},{"book":"2 Kings","chapter":"20","verse":"3","text":"“Gi langahia, Dimaadua, bolo au nogo hai hegau manawa dahi ge donu adu gi di Goe, gei au gu hagamahi i nia madagoaa huogodoo guu hai au mee ala e hiihai ginai Goe bolo gi heia.” Mee gu dangidangi huoloo."},{"book":"2 Kings","chapter":"20","verse":"4","text":"Isaiah gu hagatanga i baahi di king, gei i mua dono diiagi gi muli di tungaalodo di abaaba di hale di king, Dimaadua ga helekai gi mee"},{"book":"2 Kings","chapter":"20","verse":"5","text":"bolo gii hana gi muli gi Hezekiah, di tagi o nia daangada Dimaadua, ge gi helekai gi mee, “Au go Yihowah, go di God o do damana madua go David, gu longono e Au dau dalodalo, gei gu gidee o halidangi. Au ga hagahili goe, gei i lodo nia laangi e dolu, gei goe gaa hana gi di Hale Daumaha."},{"book":"2 Kings","chapter":"20","verse":"6","text":"Au ga dugu adu do mouli gi waalooloo i nia ngadau e madangaholu maa lima. Au ga benebene goe mo di waahale Jerusalem mai gi daha mo di king aamua o Assyria. Au ga madamada humalia i di waahale deenei, idimaa do hagalabagau Au, mo idimaa di hagababa dela ne hai ko Au gi dagu dangada hai hegau go David.”"},{"book":"2 Kings","chapter":"20","verse":"7","text":"Isaiah ga helekai gi nia gau hagamaamaa o di king gi hagapigi ina gi di magibuu o maa nia walee mai di laagau ‘fig’, gi humalia a mee. Digaula guu hai di maa, gei mee guu hili, gu humalia."},{"book":"2 Kings","chapter":"20","verse":"8","text":"King Hezekiah ga heeu, “Dehee di haga modongoohia bolo Dimaadua ga haga hili au, gei au gaa mee di hana gi di Hale Daumaha i muli nia laangi e dolu?”"},{"book":"2 Kings","chapter":"20","verse":"9","text":"Isaiah ga helekai, “Dimaadua ga hagamodongoohia adu laa di maa gi di goe bolo Ia ga haga gila aga dana hagababa. Goe e hiihai gi di malu o di laa i hongo di gaagenge gii hana gi nua nia habodo e madangaholu, be gii hana gi muli nia habodo e madangaholu?”"},{"book":"2 Kings","chapter":"20","verse":"10","text":"Hezekiah ga helekai, “Ma e haingoohia bolo e hai di malu gii hana gi mua nia habodo e madangaholu! Heia di maa gii hana gi muli nia habodo e madangaholu.”"},{"book":"2 Kings","chapter":"20","verse":"11","text":"Isaiah ga dalodalo gi Dimaadua, gei Dimaadua guu hai di malu gii hana gi muli nia habodo e madangaholu i hongo di gaagenge dela ne haga duu aga go di king Ahaz."},{"book":"2 Kings","chapter":"20","verse":"12","text":"I di madagoaa hua deelaa, di king o Babylon go Merodach Baladan, tama daane a Baladan, guu longo bolo di king Hezekiah e magi, gei mee gu hagau dana lede gi mee mo dana wanga dehuia."},{"book":"2 Kings","chapter":"20","verse":"13","text":"Hezekiah guu hila ang gi nia daangada kae hegau, ga haga mmada digaula gi ono maluagina, nia silber mono goolo, mo ana mee unugi meegai, mo ana lolo kala, mo ana goloo dauwa huogodoo. Deai dahi mee digi haga gida gi digaula i lodo ono ruum benebene mee ai, be i tei gowaa i daha."},{"book":"2 Kings","chapter":"20","verse":"14","text":"Gei soukohp Isaiah gaa hana gi di king Hezekiah, ga heeu gi mee, “Nia daane aanei ne lloomoi i hee, gei digaula ne helekai bolo aha adu gi di goe?”"},{"book":"2 Kings","chapter":"20","verse":"15","text":"Soukohp ga heeu, “Ma ni aha ne gidee digaula i lodo di hale di king?”"},{"book":"2 Kings","chapter":"20","verse":"16","text":"Isaiah ga helekai gi di king, “Dimaadua do Gowaa Aamua e helekai bolo"},{"book":"2 Kings","chapter":"20","verse":"17","text":"di madagoaa ga dau mai gei nia mee huogodoo i lodo doo hale king, ala go nia mee huogodoo ala nogo benebene go o maadua mmaadua gaa dae mai gi dolomeenei, la gaa kae gi daha gi Babylon. Deai nia mee e dubu i golo ai.20.17 2 Kings 24.13; 2 Kronikel 36.10"},{"book":"2 Kings","chapter":"20","verse":"18","text":"Hunu dama i au dama donu gaa lahi gaa tele nadau golee gi daha, digaula ga hai hegau i di hale o di king Babylon.”20.18 2 Kings 24.14-15; Daniel 1.1-7"},{"book":"2 Kings","chapter":"20","verse":"19","text":"King Hezekiah gu iloo ia di mee deenei dela bolo ma ga iai di aumaalia, mo di benebene humalia i dono madagoaa e mouli ai, go mee dela ga helekai, “Tegau dela ne gaamai gi di au mai i Dimaadua le e humalia huoloo.”"},{"book":"2 Kings","chapter":"20","verse":"20","text":"Nia mee huogodoo ala nogo hai go di King Hezekiah, mo ana hegau manawa maaloo, mo dana haga duu aga dana gowaa dugu wai, mo dana geli dana gowaa e haga hali mai nia wai gi lodo di waahale, huogodoo la guu hihi gi lodo Di Kai o nia King o Judah."},{"book":"2 Kings","chapter":"20","verse":"21","text":"Hezekiah guu made, dana dama daane Manasseh guu pono dono lohongo, guu king."}]}