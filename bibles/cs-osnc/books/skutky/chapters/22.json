{"data":[{"book":"Skutky","chapter":"22","verse":"1","text":"„Bratři a otcové, rád bych se před vámi obhájil.“"},{"book":"Skutky","chapter":"22","verse":"2","text":"Lidé byli překvapeni, že mluví jejich rodným jazykem, a tak tiše poslouchali. Pavel pokračoval:"},{"book":"Skutky","chapter":"22","verse":"3","text":"„Jsem žid, narozený sice v Tarsu v Kilikii, ale vychován jsem byl zde v Jeruzalémě. Vám dobře známý učenec Gamaliel mě vyškolil přesně podle zákona našich otců a horlil jsem pro Boha, právě tak jako vy dnes."},{"book":"Skutky","chapter":"22","verse":"4","text":"Víru v Ježíše Krista jsem nenáviděl k smrti. Dokonce jsem jeho vyznavače, muže i ženy, dával zatýkat a věznit."},{"book":"Skutky","chapter":"22","verse":"5","text":"To mi může dosvědčit velekněz a celá velerada."},{"book":"Skutky","chapter":"22","verse":"6","text":"A poslyšte, co se stalo. Bylo kolem poledne a my jsme byli na dohled od damašských hradeb. Náhle se okolo mne rozzářilo oslnivé světlo, mnohem jasnější než polední slunce."},{"book":"Skutky","chapter":"22","verse":"7","text":"Padl jsem na zem, když jsem uslyšel hlas: ‚Saule, Saule, proč mne pronásleduješ?‘"},{"book":"Skutky","chapter":"22","verse":"8","text":"Ozval jsem se: ‚Kdo jsi, Pane?‘ Slyšel jsem odpověď: ‚Já jsem Ježíš z Nazaretu a ty bojuješ proti mně.‘"},{"book":"Skutky","chapter":"22","verse":"9","text":"Moji průvodci byli tím světlem také oslněni, ale neslyšeli, že by ke mně někdo mluvil."},{"book":"Skutky","chapter":"22","verse":"10","text":"Zeptal jsem se: ‚Pane, co mám dělat?‘ Ježíš mi odpověděl: ‚Teď vstaň a jdi do Damašku. Tam ti řeknou, jaký mám pro tebe úkol.‘"},{"book":"Skutky","chapter":"22","verse":"11","text":"Jas toho světla mne docela oslepil a tak jsem klopýtal do Damašku, veden za ruce svými průvodci."},{"book":"Skutky","chapter":"22","verse":"12","text":"Tam mne navštívil Ananiáš, zbožný ctitel zákona, kterého si židé v Damašku velice vážili."},{"book":"Skutky","chapter":"22","verse":"13","text":"Přišel a řekl mi: ‚Bratře Saule, otevři oči!‘ Tu se mi vrátil zrak a já ho uviděl."},{"book":"Skutky","chapter":"22","verse":"14","text":"Řekl ještě: ‚Tak to chtěl Bůh, abys konečně poznal jeho vůli, abys uviděl Božího Spravedlivého a uslyšel jeho vlastní hlas."},{"book":"Skutky","chapter":"22","verse":"15","text":"Staneš se Ježíšovým svědkem celému světu a budeš všude vyprávět, co jsi viděl a slyšel."},{"book":"Skutky","chapter":"22","verse":"16","text":"Neváhej, vyznej, že je tvým Pánem, dej se pokřtít na znamení, že jsi očištěn od hříchů.‘"},{"book":"Skutky","chapter":"22","verse":"17","text":"Později, když jsem se vrátil do Jeruzaléma a modlil se v chrámu, měl jsem ještě jedno vidění."},{"book":"Skutky","chapter":"22","verse":"18","text":"Viděl jsem Pána a slyšel jeho slova: ‚Nezdržuj se a rychle odejdi z Jeruzaléma. Tady nepřijmou tvoje svědectví o mně.‘"},{"book":"Skutky","chapter":"22","verse":"19","text":"Ale já jsem odporoval: ‚Pane, tady jsem dával tvoje věrné věznit a bičovat v synagogách."},{"book":"Skutky","chapter":"22","verse":"20","text":"Tady byla prolita první krev, krev tvého svědka Štěpána. Já byl při tom, souhlasil jsem s tím a hlídal jsem pláště těm, kdo ho kamenovali. Všichni to tu o mně vědí.‘"},{"book":"Skutky","chapter":"22","verse":"21","text":"Pán mi však řekl: ‚Jen jdi, protože tě pošlu k pohanům.‘ “"},{"book":"Skutky","chapter":"22","verse":"22-23","text":"Až potud dav Pavla pozorně poslouchal, ale zmínka o pohanech je znovu pobouřila. Začali mávat plášti, házeli na něho hrsti prachu a křičeli: „Pryč s tím zrádcem! Na smrt! Nemá tu co dělat!“"},{"book":"Skutky","chapter":"22","verse":"24","text":"Velitel dal Pavla rychle odvést do pevnosti a nařídil, aby ho zbičovali a vyslechli; chtěl vědět, čím vzbudil tolik nenávisti."},{"book":"Skutky","chapter":"22","verse":"25","text":"Už ho připoutali k bičovací lavici, když se Pavel obrátil k velícímu setníkovi: „Nemáte přece právo bičovat římského občana. Musím být postaven před řádný soud.“"},{"book":"Skutky","chapter":"22","verse":"26","text":"Důstojník dal přerušit přípravy, šel k veliteli a hlásil mu: „Stal se nějaký omyl, ten člověk prohlašuje, že je občanem Říma.“"},{"book":"Skutky","chapter":"22","verse":"27","text":"Velitel s ním šel k Pavlovi a zeptal se: „Je pravda, že jsi římský občan?“ „Ano, jsem,“ odpověděl vězeň."},{"book":"Skutky","chapter":"22","verse":"28","text":"Velitel zapochyboval: „Vím z vlastní zkušenosti, že je to pěkně drahé. Kdepak bys na to vzal?“ Pavel řekl: „Já jsem nic nekupoval, jsem občanem od narození.“"},{"book":"Skutky","chapter":"22","verse":"29","text":"Po tomto prohlášení vojáci odhodili důtky a spěšně jej odvazovali."},{"book":"Skutky","chapter":"22","verse":"30","text":"Na velitelovu žádost se nazítří sešla židovská velerada za předsednictví úřadujícího i minulého velekněze."}]}