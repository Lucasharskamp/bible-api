{"data":[{"book":"Ugubulo","chapter":"1","verse":"1","text":"Yesu Kilisito nakenk'higwa Ugubulo uno ni Mnungu, vileke awalagise wandima wakwe mbuli zikuunga zisunguze kulaila. Kilisito amtumaga mtumigwa ywakwe ywa kwe mbingu amgambile Yohana mtumwa ywakwe zimbuli izo,"},{"book":"Ugubulo","chapter":"1","verse":"2","text":"uyo alongaga uwona mwe zimbuli zose aone no ulosi wa Mnungu we kindedi ugubulwe ni Yesu Kilisito."},{"book":"Ugubulo","chapter":"1","verse":"3","text":"Kavikilwa yudya naasome ikitabu iki cho ulosi we kilotezi na yudya akwiva no kuyatoza ayo yawandikwe umu, kwaviya mbuli izi zihagihi kulaila."},{"book":"Ugubulo","chapter":"1","verse":"4","text":"Miye Yohana nawawandikila mafyo mfungate ya wahuwila wa Yesu Kilisito uko Asia."},{"book":"Ugubulo","chapter":"1","verse":"5","text":"naho kulawa kwa Yesu Kilisito muwona mhuwilwa, mwelekwa ywa nk'hongo ywa wabanike, naho yehe niye mkulu wa maseuta mwe isi."},{"book":"Ugubulo","chapter":"1","verse":"6","text":"Kakitenda kunda walava nt'hambiko kwa Mnungu uyo ise dya Yesu. Uwedi utendese wa Mnungu no udahi wa ulo na ulo unde wakwe Yesu Kilisito! Taile."},{"book":"Ugubulo","chapter":"1","verse":"7","text":"Kauleni eza mwa mavunde, want'hu wose hamwenga na wadya wamtungile mkuki nawamuwone, makabila yose mwe isi nawahongeze umwo wakamuona yehe. Heiye. Taile."},{"book":"Ugubulo","chapter":"1","verse":"8","text":"Zumbe Mnungu Mta Udahi Wose agamba, ni miye ywa nk'hongo na ywe nk'homelezo we vint'hu vose, uyo eyaho naho andaga uuko naho akuunga eze."},{"book":"Ugubulo","chapter":"1","verse":"9","text":"Miye Yohana ndugu ywenyu, naho mwe kulunganywa na Yesu, chanda ndala na nyuwe mwe makunt'ho no useuta wa Mnungu kwa kufinyiliza kutendese mwe kulungana na Kilisito. Miye nehigelwa mwe kisiwa kikwitangwa Patimo handa mvugailwa kwaviya nehabilikiza Ulosi wa Mnungu, no kulonga uwona wa Yesu."},{"book":"Ugubulo","chapter":"1","verse":"10","text":"Zuwa dimwenga dya kumvika Zumbe, nehitozwa ni Muye ywa Mnungu, niyo neva izwi kulu dikuila enga gunda."},{"book":"Ugubulo","chapter":"1","verse":"11","text":"Dikanigamba, “Wandika mwe kitabu zimbuli izo ukuziona, naho zigale kwa mafyo mfungate ya wahuwila wa Kilisito uko Efeso na Similina na Peligamo na Tiatila na Salidi na Filadelifia hamwenga na Laodekia.”"},{"book":"Ugubulo","chapter":"1","verse":"12","text":"Niyo nahituka nikaule ni ani naakalonga na miye, nize nihituke niyo naona vinala mfungate va vimuli vidamanywe kwa zahabu."},{"book":"Ugubulo","chapter":"1","verse":"13","text":"Naho mgati mwe vinala ve vimuli, mwandaga na yumwenga enga mnt'hu availe nk'hazu nt'hali, na kukakilizwa mkoa wa zahabu mwe kifua chakwe."},{"book":"Ugubulo","chapter":"1","verse":"14","text":"Fili zakwe zang'alaga mbee enga sufi naho enga balafu, meso yakwe yandaga enga moto ukulimbija,"},{"book":"Ugubulo","chapter":"1","verse":"15","text":"viga vakwe neving'ala enga shaba isunt'higwe vitendese enga yokigwa mwe dikawa dya moto, izwi dyakwe nadyo dyandaga enga bohelo dya mazi."},{"book":"Ugubulo","chapter":"1","verse":"16","text":"Mwo mkono wakwe wa kulume atozaga nt'hondo mfungate, mwo mnomo wakwe mwalawaga bamba dikutwa kosekose, uso wakwe noukamweka enga zuwa dikwalikisa kwa ludole."},{"book":"Ugubulo","chapter":"1","verse":"17","text":"Nize nimuwone niyo nagwa he viga vakwe enga mnt'hu abanike, mna yehe niyo anigeleka mkono wakwe wa kulume akagamba, Usekogoha! Ni miye ywa nk'hongo naho ywe nk'homelezo."},{"book":"Ugubulo","chapter":"1","verse":"18","text":"Miye ni mgima! Nehibanika, mna ivi haluse ni mgima ulo na ulo, naho nnanazo zink'homoelo ze file ne isi ya want'hu wabanike."},{"book":"Ugubulo","chapter":"1","verse":"19","text":"Naho uwandike ayo uone, aya ukuona ivi haluse hamwenga na yadya yakuunga yalaile."},{"book":"Ugubulo","chapter":"1","verse":"20","text":"Kinyele kiya che zint'hondo mfungate izo uzione mwo mkono wangu wo kulume ne kinyele che vinala mfungate ve vimuli ve zahabu ni iki. Zint'hondo ziya mfungate ni watumigwa wa kwe mbingu wa mafyo ya wahuwilwa wa Kilisito naho vinala viya mfungate ve vimuli ve zahabu ni mafyo mfungate ya wahuwila wa Kilisito."}]}