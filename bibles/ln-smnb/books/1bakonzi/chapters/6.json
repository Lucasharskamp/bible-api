{"data":[{"book":"1 Bakonzi","chapter":"6","verse":"1","text":"Salomo abandaki kotonga Tempelo ya Yawe sima na mibu nkama minei na mwambe, wuta Isalaele abimaki na Ejipito, mobu oyo ekokanaki na mobu ya minei ya bokonzi na ye kati na Isalaele, na sanza ya zivi6.1 Sanza ya zivi ezali sanza ya mibale na manaka ya Bayuda.."},{"book":"1 Bakonzi","chapter":"6","verse":"2","text":"Tempelo oyo Salomo atongaki mpo na Yawe ezalaki na bametele pene tuku misato na molayi, bametele pene zomi na mokuse mpe bametele pene zomi na mitano na bosanda."},{"book":"1 Bakonzi","chapter":"6","verse":"3","text":"Liboso ya Tempelo, na liboso ya eteni oyo eleki monene kati na Tempelo, ezalaki na ndako moko ya moke ya kokotela oyo ezalaki na bametele pene zomi na mokuse ; molayi na yango ezalaki ndenge moko na mokuse ya Tempelo ; mpe ekota na kati na bametele pene mitano."},{"book":"1 Bakonzi","chapter":"6","verse":"4","text":"Atiaki na bamir ya Tempelo maninisa oyo batia biyungulu."},{"book":"1 Bakonzi","chapter":"6","verse":"5","text":"Atongaki pembeni ya bamir ya eteni oyo eleki monene kati na Tempelo mpe pembeni ya Esika-Oyo-Eleki-Bule biteni ya mike, ngambo na ngambo, na lolenge ya etaje."},{"book":"1 Bakonzi","chapter":"6","verse":"6","text":"Etaje oyo ya se ya biteni yango ya mike ezalaki na bametele mibale na basantimetele tuku mitano na mokuse ; etaje ya kati-kati, bametele pene misato na mokuse ; mpe etaje oyo ya misato, bametele misato na basantimetele tuku mitano na mokuse. Boye bamir ya libanda ya Tempelo etikalaki lisusu minene te na likolo mpo ete motondo ebebisa bamir ya Tempelo te."},{"book":"1 Bakonzi","chapter":"6","verse":"7","text":"Mpo na kotonga Tempelo, basalelaki kaka mabanga oyo ebongisamaki malamu wuta na esika oyo bapasolaki yango ; boye, esalaki ete makelele ya marto, ya epasola to ya esalelo mosusu ya ebende etikalaki koyokana te wana bazalaki kotonga yango."},{"book":"1 Bakonzi","chapter":"6","verse":"8","text":"Ekotelo ya etaje ya se ezalaki na ngambo ya sude ya Tempelo ; bongo, bazalaki kotambola na binyatelo mpo na komata na etaje ya kati-kati mpe na etaje ya misato."},{"book":"1 Bakonzi","chapter":"6","verse":"9","text":"Tango Salomo asilisaki misala ya kotonga Tempelo, azipaki yango na plafon oyo esimbamaki na mabaya minene ya banzete ya sedele."},{"book":"1 Bakonzi","chapter":"6","verse":"10","text":"Atongaki ba-etaje kolanda mir ya Tempelo : etaje moko na moko ezalaki na bosanda ya bametele mibale na basantimetele tuku mitano, mpe ekanganaki na Tempelo na nzela ya mabaya minene ya sedele mpo na kosimba motondo."},{"book":"1 Bakonzi","chapter":"6","verse":"11","text":"Yawe alobaki na Salomo :"},{"book":"1 Bakonzi","chapter":"6","verse":"12","text":"— Na likambo oyo etali Tempelo oyo ozali kotonga, soki olandi bikateli na Ngai, soki okokisi malako na Ngai, soki otosi mpe olandi mibeko na Ngai nyonso, nakokokisa na nzela na yo elaka oyo napesaki na Davidi, tata na yo."},{"book":"1 Bakonzi","chapter":"6","verse":"13","text":"Mpe nakoya kovanda kati na bato ya Isalaele mpe nakosundola te bato na Ngai, Isalaele."},{"book":"1 Bakonzi","chapter":"6","verse":"14","text":"Salomo atongaki Tempelo mpe asilisaki misala na yango ya kotonga."},{"book":"1 Bakonzi","chapter":"6","verse":"15","text":"Alatisaki bamir ya kati ya Tempelo na mabaya ya sedele, kobanda na se kino na likolo, mpe atiaki mabaya ya sipele na mabele ya Tempelo."},{"book":"1 Bakonzi","chapter":"6","verse":"16","text":"Atongaki na mabaya ya sedele, kobanda na se kino na likolo, etando ya bametele pene zomi kati na Tempelo ; abongisaki yango mpo ete ezala Esika-Oyo-Eleki-Bule."},{"book":"1 Bakonzi","chapter":"6","verse":"17","text":"Eteni oyo elekaki monene kati na Tempelo, liboso ete okoma na Esika-Oyo-Eleki-Bule, ezalaki na bametele pene tuku mibale."},{"book":"1 Bakonzi","chapter":"6","verse":"18","text":"Batobolaki bililingi na mabaya ya sedele oyo balatisaki na bamir ya kati ya Tempelo, mpo na kotia bilembo oyo ezalaki na lolenge ya bakolokente mpe ya bafololo efungwama ; balatisaki kati nyonso ya Tempelo na mabaya ya banzete ya sedele, mpe ata libanga moko te ezalaki komonana."},{"book":"1 Bakonzi","chapter":"6","verse":"19","text":"Salomo abongisaki Esika-Oyo-Eleki-Bule mpo na kotia Sanduku ya Boyokani ya Yawe."},{"book":"1 Bakonzi","chapter":"6","verse":"20","text":"Molayi ya Esika-Oyo-Eleki-Bule ezalaki na bametele pene zomi, mokuse na yango, bametele pene zomi ; bongo bosanda na yango, bametele pene zomi. Salomo abambaki kati na yango wolo ya peto ; abambaki lisusu wolo na etumbelo oyo basala na mabaya ya banzete ya sedele."},{"book":"1 Bakonzi","chapter":"6","verse":"21","text":"Salomo abambaki wolo ya peto na kati nyonso ya Tempelo ; atiaki basheni ya wolo liboso ya Esika-Oyo-Eleki-Bule."},{"book":"1 Bakonzi","chapter":"6","verse":"22","text":"Boye, abambaki wolo na kati nyonso ya Tempelo mpe na etumbelo oyo ezalaki liboso ya Esika-Oyo-Eleki-Bule."},{"book":"1 Bakonzi","chapter":"6","verse":"23","text":"Kati na Esika-Oyo-Eleki-Bule, asalaki na nzete ya olive bililingi mibale ya basheribe : sheribe moko na moko ezalaki na bametele pene mitano na molayi."},{"book":"1 Bakonzi","chapter":"6","verse":"24","text":"Lipapu moko ya sheribe ezalaki na bametele mibale na basantimetele tuku mitano ; kosangisa mapapu nyonso mibale epesaki bametele mitano, kobanda na songe moko kino na songe mosusu."},{"book":"1 Bakonzi","chapter":"6","verse":"25","text":"Molayi ya sheribe ya mibale ezalaki mpe na bametele pene mitano. Bililingi ya basheribe nyonso mibale ezalaki lolenge moko mpe molayi moko."},{"book":"1 Bakonzi","chapter":"6","verse":"26","text":"Bosanda ya bililingi nyonso mibale ya basheribe ezalaki ndenge moko : bametele pene mitano."},{"book":"1 Bakonzi","chapter":"6","verse":"27","text":"Salomo atiaki bililingi ya basheribe yango na kati-kati ya Esika-Oyo-Eleki-Bule kati na Tempelo. Mapapu ya basheribe ezalaki ya kofungwama : lipapu moko ya sheribe ya liboso etutaki mir, mpe lipapu mosusu ya sheribe ya mibale etutaki mir mosusu ; mpe mapapu na bango mibale mosusu etutanaki na kati-kati ya Esika-Oyo-Eleki-Bule."},{"book":"1 Bakonzi","chapter":"6","verse":"28","text":"Salomo abambaki basheribe yango wolo."},{"book":"1 Bakonzi","chapter":"6","verse":"29","text":"Atobolaki na bamir oyo ezingelaki Tempelo, ezala na kati to na libanda, bililingi ya basheribe, ya banzete ya mbila mpe ya bafololo ya kofungwama."},{"book":"1 Bakonzi","chapter":"6","verse":"30","text":"Abambaki lisusu wolo na se ya Tempelo, ezala na kati to na libanda ya Esika-Oyo-Eleki-Bule."},{"book":"1 Bakonzi","chapter":"6","verse":"31","text":"Salomo asalaki na mabaya ya banzete ya olive, na ekotelo ya Esika-Oyo-Eleki-Bule, ekuke moko ya bizipelo mibale : monene ya kadre ya mabaya ya ekuke ezwaki ndambo moko kati na bandambo mitano ya mokuse ya mir."},{"book":"1 Bakonzi","chapter":"6","verse":"32","text":"Atobolaki bililingi ya basheribe, ya banzete ya mbila mpe ya bafololo ya kofungwama na bizipelo nyonso mibale oyo basalaki na mabaya ya banzete ya olive ; abambaki wolo oyo balekisa na moto na bililingi ya basheribe, ya banzete ya mbila mpe ya bafololo ya kofungwama."},{"book":"1 Bakonzi","chapter":"6","verse":"33","text":"Asalaki mpe ndenge moko mpo na ekotelo ya eteni ya Tempelo, oyo eleki monene : kadre na mabaya ya banzete ya olive, bizipelo mibale na mabaya ya banzete ya sipele. Monene na yango ezwaki ndambo moko kati na bandambo minei ya mokuse ya mir."},{"book":"1 Bakonzi","chapter":"6","verse":"34","text":"Asalaki lisusu na mabaya ya sipele bizipelo mibale ; ezipelo ya liboso ezalaki na biteni ya mabaya mibale oyo ebalukaka, mpe ezipelo ya mibale ezalaki na barido mibale oyo ebalukaka."},{"book":"1 Bakonzi","chapter":"6","verse":"35","text":"Atobolaki likolo na yango bililingi ya basheribe, ya banzete ya mbila mpe ya bafololo ya kofungwama ; mpe abambaki yango wolo na kolanda bandelo ya bililingi yango."},{"book":"1 Bakonzi","chapter":"6","verse":"36","text":"Salomo azingelaki lopango ya kati na mir oyo batonga na milongo misato ya mabanga bakata mpe bamatisa moko likolo ya mosusu, mpe na molongo moko ya mabaya minene ya sedele mpo na kosimba motondo."},{"book":"1 Bakonzi","chapter":"6","verse":"37","text":"Moboko ya Tempelo ya Yawe etiamaki na mobu ya minei, na sanza ya Zivi."},{"book":"1 Bakonzi","chapter":"6","verse":"38","text":"Basilisaki kotonga Tempelo ya Yawe elongo na biteni na yango nyonso na sanza ya Buli oyo ezali sanza ya mwambe, na mobu ya zomi na moko. Salomo asalaki mibu sambo mpo na kotonga Tempelo ya Yawe."}]}