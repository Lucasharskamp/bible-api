{"data":[{"book":"LUKA","chapter":"8","verse":"1","text":"Kipigiti kiguhi hamwande, Yesu kagendelela kuupeta Usenga Unogile wa Undewa wa Mulungu mmiwambo na m'viwambo. Wanahina zake longo dimwe na wabili wachola hamoja na heyo,"},{"book":"LUKA","chapter":"8","verse":"2","text":"hamoja na watwanzi wakalile wahonyigwe vinyamkela na vitamu viyagwe, Maliamu yakalile yokemigwa munhu wa Magidala ayo wamulavile vinyamkela saba,"},{"book":"LUKA","chapter":"8","verse":"3","text":"Yoana, mwehe wa Kuza yakalile mkulu wa ng'anda ya Helode Antipa, Suzana, na watwanzi wayagwe bwando wasolile vinhu vao na kumgwaa Yesu na wanahina zake."},{"book":"LUKA","chapter":"8","verse":"4","text":"Wanhu wakala wogendelela kwiza ha Yesu kulawa m'viwambo vose, na viwamemile, Yesu kawalongela hala dino."},{"book":"LUKA","chapter":"8","verse":"5","text":"“Mulimi kachola kuhanda mbeyu. Viyakalile yozihanda, ziyagwe zilagalila mnzila, wanhu wazibojaga na ndege weza wazija."},{"book":"LUKA","chapter":"8","verse":"6","text":"Ziyagwe zigwila muisi ili na mabwe, avo viisongile kukula inyala, kwavija kukala haduhu mnyefu muisi."},{"book":"LUKA","chapter":"8","verse":"7","text":"Ziyagwe zigwila mmizomola, imizomola ikula hamoja na umche na kuuzingiliza."},{"book":"LUKA","chapter":"8","verse":"8","text":"Na mbeyu ziyagwe zigwila haulongo unogile, zikula na zilela masuke gali na nzele mia kila dimwe.”"},{"book":"LUKA","chapter":"8","verse":"9","text":"Wanahina zake wamuuza Yesu nhegulo ya hala dino."},{"book":"LUKA","chapter":"8","verse":"10","text":"Na heyo kawalongela, “Mweye mgweleligwa mhome ya kuzitanga nyong'onyo za Undewa wa Mulungu, ila wayagwe wolongelwa muna gamahala, giladi walole ila sambiwone, na wategeleze ila sambiwahulike.”"},{"book":"LUKA","chapter":"8","verse":"11","text":"Ino iyo nhegulo ya hala dino. Zimbeyu zizo mbuli ya Mulungu."},{"book":"LUKA","chapter":"8","verse":"12","text":"Mbeyu zigwile mnzila zizo wanhu wahulike imbuli ya Mulungu, abaho, Mwenembago keza kaisegeza kulawa mmioyo yao, giladi sambiwaitogole, abaho, wakomboligwe."},{"book":"LUKA","chapter":"8","verse":"13","text":"Mbeyu zigwile muisi ili na mabwe zizo wanhu wahulike mbuli ya Mulungu na kuibokela mkudeng'ha. Ila hawakalile na mizizi, woitogola mkipigiti kiguhi, wahabitilwa na kipigiti kidala, wobweleganya kuchugu."},{"book":"LUKA","chapter":"8","verse":"14","text":"Mbeyu zigwile mmizomola zizo wanhu wahulike mbuli ya Mulungu, ila viwakalile wogendelela kuitogola, mholemhole wazingilizwa na bwembwe da ugima, usu da kuwa na mali bwando, na usu da kuwa na vinhu vinogile, avo mujo wao hawipa."},{"book":"LUKA","chapter":"8","verse":"15","text":"Mbeyu zija zigwile haulongo unogile zizo wanhu wahulike mbuli ya Mulungu waika mmioyo, avo waitogola, wazaganya, hakimambukizo walela mujo unogile."},{"book":"LUKA","chapter":"8","verse":"16","text":"“Haduhu munhu yobwinha kiwenge, abaho, yakigubike na kiteleko ama yakike haluvungu. Ila kokika uchana hakingolobweda avo wanhu wehengila mng'anda wone mulangaza."},{"book":"LUKA","chapter":"8","verse":"17","text":"“Kwavija haduhu kinhu chochose kifisigwe chondakileke kuvumbulwa na kwikigwa hakimwagaia, na haduhu kinhu chochose kigubikwe chondakileke kugubulwa na kwikigwa hamulangaza."},{"book":"LUKA","chapter":"8","verse":"18","text":"“Avo teganyeni vija vumtegeleza, kwavija awo wali na kinhu wogweleligwa na viyagwe, ila awo walibule kinhu, na vidodo vija vowogesa wanavo wobokonywa.”"},{"book":"LUKA","chapter":"8","verse":"19","text":"Mamaake Yesu na wandugu zake wamwizila, ila hawadahile kumkwenhukila avija wanhu viwakalile bwando."},{"book":"LUKA","chapter":"8","verse":"20","text":"Munhu imwe kamulongela, “Mamaako na wandugu zako wahanze wonda wakone.”"},{"book":"LUKA","chapter":"8","verse":"21","text":"Ila Yesu kawalongela, “Mamaangu na ndugu zangu iwo wano wotegeleza mbuli ya Mulungu na kuitenda.”"},{"book":"LUKA","chapter":"8","verse":"22","text":"Zua dimwe Yesu kawalongela wanahina zake, “Natuloke mwambu wa ikabili wa idilamba.” Avo wengila mngalawa wasonga kuloka."},{"book":"LUKA","chapter":"8","verse":"23","text":"Viwakalile woloka, Yesu kawasa utulo. Wedukila kukuzumbi dikwiza mdilamba, na ingalawa isonga kumema mazi, avo wose wakala mmwangalo."},{"book":"LUKA","chapter":"8","verse":"24","text":"Wanahina wachola ha Yesu wamulamusa, wolonga, “Mndewa, Mndewa! Todanganhika!” Yesu kodikomhokela beho mdilamba."},{"book":"LUKA","chapter":"8","verse":"25","text":"Abaho, kawalongela wanahina zake, “Nhamanila yenu ili kwahi?”"},{"book":"LUKA","chapter":"8","verse":"26","text":"Yesu na wanahina zake wagendelela kuloka, wavika mhwani ya isi ya Gelasi ili mwambu wa ikabili wa Idilamba da Galilaya."},{"book":"LUKA","chapter":"8","verse":"27","text":"Yesu viyahumuluke muingalawa, munhu imwe wa kiwambo kija yakalile na vinyamkela kamwizila. Mazua bwando munhu ija kakala yotembela bila mvaza na kakala hakala muna ing'anda, ila kakala yokala muna zimhango ziwazikilaga wanhu."},{"book":"LUKA","chapter":"8","verse":"28","text":"Viyamuwene Yesu, kaguta lwangi, kafugama mavindi hamagulu ga Yesu, kenula dizwi yolonga, “Yesu, Mwana wa Mulungu Mkulu Ng'hani, konilonda choni? Nokuyalalila, sambiungaze!”"},{"book":"LUKA","chapter":"8","verse":"29","text":"Kalonga vino kwavija Yesu kamkomhokela ikinyamkela yamulawe. Mianza bwando kakala yovagaligwa na ikinyamkela, hata kamba kakala yafungigwe makono na magulu na minyolo na kwimilizwa, ila kaikanha iminyolo na kakala yowingigwa na ikinyamkela muluwala."},{"book":"LUKA","chapter":"8","verse":"30","text":"Yesu kamuuza, “Twaga jako dijo dilihi?”"},{"book":"LUKA","chapter":"8","verse":"31","text":"Vinyamkela wamuyalalila Yesu sambiyawagale mdikolongo dilibule nziga."},{"book":"LUKA","chapter":"8","verse":"32","text":"Kukala na dale kulu da mitumbi behi na hewo, wakala woja hakigongo. Avo vinyamkela wamuyalalila Yesu yawaleke wachole wakaingile ija imitumbi, Yesu kawaleka wachole kuiingila."},{"book":"LUKA","chapter":"8","verse":"33","text":"Vinyamkela viwamulawile ija imunhu, waiingila ija imitumbi, na dale jose dihumuluka kubonde mdigema, dingila mdilamba na kufa mazi."},{"book":"LUKA","chapter":"8","verse":"34","text":"Wanhu wakalile woichunga imitumbi wagona gaja galawilile, avo wakimbila na wabwililisa mbuli zija mkiwambo na mmigunda."},{"book":"LUKA","chapter":"8","verse":"35","text":"Wanhu wachola kulola gaja galawilile, na viwavikile ha Yesu, wam'vika ija imunhu yalavigwe vinyamkela kakala hamagulu ga Yesu, kavala vivalo, yali na nzonzi zake. Wanhu wose wona bwembwe."},{"book":"LUKA","chapter":"8","verse":"36","text":"Waja wagonile gaja wawalongela wanhu avija munhu ija vayahonyigwe."},{"book":"LUKA","chapter":"8","verse":"37","text":"Abaho, wanhu wose wa isi ya Gelasi wamulongela Yesu yasegele hamwao, kwavija wadumba ng'hani. Avo kengila mngalawa kasegela."},{"book":"LUKA","chapter":"8","verse":"38","text":"Munhu ija yalavigwe vinyamkela kamuyalalila Yesu yachole na heyo."},{"book":"LUKA","chapter":"8","verse":"39","text":"“Bwela ukae yako ukapete gaja Mulungu gayakutendele.”"},{"book":"LUKA","chapter":"8","verse":"40","text":"Yesu viyabwelile mwambu wa ikabili wa idilamba, wanhu wam'bokela, kwavija wanhu wose wakala wom'beta."},{"book":"LUKA","chapter":"8","verse":"41","text":"Abaho, keza munhu yokemigwa Yailo, kakala munhu mkulu muing'anda ya nhambiko. Kafugama mavindi haulongozi wa Yesu, kamuyalalila yachole kung'anda yake,"},{"book":"LUKA","chapter":"8","verse":"42","text":"kwavija mndele wake yavumbuke yeiyeka, yakalile wa ukulu wa milao longo dimwe na mibili, kakala mtamu, behi na kudanganhika."},{"book":"LUKA","chapter":"8","verse":"43","text":"Mdidale dija da wanhu kukala na mtwanzi imwe yakalile na utamu wa kutumika mkipigiti cha milao longo dimwe na mibili, kasa vinhu vake vose ha mafundi, ila haduhu yadahile kumuhonya."},{"book":"LUKA","chapter":"8","verse":"44","text":"Kaibabanika mdidale da wanhu hachugu cha Yesu na kukwasa ulugigo lwa guo da Yesu, na bahaja kahona."},{"book":"LUKA","chapter":"8","verse":"45","text":"Yesu kauza, “Yalihi yang'hwasile?”"},{"book":"LUKA","chapter":"8","verse":"46","text":"Ila Yesu kalonga, “Hana munhu kang'hwasa kwavija nokona mhiko zinilawa.”"},{"book":"LUKA","chapter":"8","verse":"47","text":"Ija mtwanzi viyawene gayatendile gatangigwa, keza yogudema, kafugama mavindi haulongozi wa Yesu. Bahaja hameso ga wanhu wose, kamulongela kimtendile yamkwase na vija vayahonyigwe mkipigiti kiguhi."},{"book":"LUKA","chapter":"8","verse":"48","text":"Yesu kamulongela, “Mwanangu, nhamanila yako ikuhonya. Genda mditindiwalo.”"},{"book":"LUKA","chapter":"8","verse":"49","text":"Yesu viyakalile yang'hali yolonga gano, keza munhu imwe kulawa kung'anda ya Yailo. Kamulongela Yailo, “Mndele wako kadanganhika, sambiumgaze Mkulufunzi.”"},{"book":"LUKA","chapter":"8","verse":"50","text":"Yesu kahulika kamulongela Yailo, “Sambiudumbe, tamanila, na mndele wako kohona.”"},{"book":"LUKA","chapter":"8","verse":"51","text":"Viyavikile hang'anda ya Yailo, hamulondile munhu yoyose kwingila na heyo mng'anda, ila Petulo, Yohana, Yakobo, na tata na mama wa imndele."},{"book":"LUKA","chapter":"8","verse":"52","text":"Wanhu wose walila na kona giogio sama ya ija imndele, Yesu kawalongela, “Sambimulile, mwana mgima, kawasa tu!”"},{"book":"LUKA","chapter":"8","verse":"53","text":"Wanhu wose wamseka, kwavija wavitanga kamba kakala yeshile kudanganhika."},{"book":"LUKA","chapter":"8","verse":"54","text":"Ila Yesu kamgoga mkono na kwinula dizwi yolonga, “Mwanangu, lamuka.”"},{"book":"LUKA","chapter":"8","verse":"55","text":"Loho yake ibwela, kipigiti kikija kalamuka, Yesu kalagiza wamgwelele kinhu yaje."},{"book":"LUKA","chapter":"8","verse":"56","text":"Tataake na mamaake wakanganya ng'hani, ila Yesu kawagong'ondeza sambiwamulongele munhu yoyose gaja galawilile."}]}