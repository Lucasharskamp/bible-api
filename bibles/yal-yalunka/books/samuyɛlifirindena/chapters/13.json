{"data":[{"book":"Samuyɛli Firindena","chapter":"13","verse":"1","text":"Na xanbi ra, Dawudaa dii xɛmɛna Abisalomi xunyɛ dii tɛmɛna nde yi na naxan yi xili Tamari, a yi tofan han, na yi rafan Aminon ma, Dawudaa dii xɛmɛna."},{"book":"Samuyɛli Firindena","chapter":"13","verse":"2","text":"Aminon xaxinla bata yi keli han a fura Tamari a fe ra, a xunyɛna. A yi xɔdɔxɔ Aminon ma a xa fena nde liga a ra, amasɔtɔ sungutun nasɔlɔnxin nan mɔn yi a ra."},{"book":"Samuyɛli Firindena","chapter":"13","verse":"3","text":"Koni Aminon lanfana nde yi na, a xili Yonadabo, Simeyaa dii xɛmɛna, Dawuda ngaxakedenna, kɔtaden nan yi Yonadabo ra nun."},{"book":"Samuyɛli Firindena","chapter":"13","verse":"4","text":"A yi a fala Aminon xa, a naxa, “Nanfera xɔtɔn yo xɔtɔn i sunuxi, i tan, manga diina? I mi waxi a fala feni n xa ba?” Aminon yi a yabi, a naxa, “Tamari rafan n ma, n fafaxakedenna Abisalomi xunyɛna.”"},{"book":"Samuyɛli Firindena","chapter":"13","verse":"5","text":"Yonadabo yi a fala a xa, a naxa, “I yɛtɛ rafura i yi i sa saden ma. I baba na fa i fɛma waxatin naxan yi, i yi a fala a xa, i naxa, ‘Tin, n xunyɛn Tamari xa fa donsena nde rafala n xa, a xa a rafala n yɛtagi, a yɛtɛɛn yi a so n yii, n yi a don.’ ”"},{"book":"Samuyɛli Firindena","chapter":"13","verse":"6","text":"A yi a yɛtɛ rafura, a yi a sa. Mangan yi fa a todeni, Aminon yi a fala mangan xa, a naxa, “Tin, n xunyɛn Tamari xa fa buru firin nafala n yɛtagi, a yɛtɛɛn yi e raso n dɛ, n yi e don.”"},{"book":"Samuyɛli Firindena","chapter":"13","verse":"7","text":"Dawuda yi xɛraan nasiga na faladeni Tamari xa a konni, a naxa, “Siga i tada Aminon konni, i sa donseen nafala a xa.”"},{"book":"Samuyɛli Firindena","chapter":"13","verse":"8","text":"Tamari yi siga a tada Aminon ma banxini, a yi a li saxi. A yi se fuɲin tongo, a burun bɔnbɔ, a yi burun nafala a yɛtagi, a yi e gilin."},{"book":"Samuyɛli Firindena","chapter":"13","verse":"9","text":"Na xanbi ra, a yi e ragodo alogo a xa e don, koni a mi tin. Aminon yi a fala, a naxa, “Muxune birin namini n ma banxini!” Muxune yi mini banxini."},{"book":"Samuyɛli Firindena","chapter":"13","verse":"10","text":"Nayi, Aminon yi a fala Tamari xa, a naxa, “Fa donseen na n xi banxini, i yɛtɛɛn xa a raso n dɛ, n yi a don.” Tamari burun naxanye rafala, a ne xali a tada Aminon xi banxini."},{"book":"Samuyɛli Firindena","chapter":"13","verse":"11","text":"A yi e soma a yii waxatin naxan yi alogo a xa e don, a yi Tamari suxu, a yi a fala a xa, a naxa, “Tamari, fa be, en fa kafu.”"},{"book":"Samuyɛli Firindena","chapter":"13","verse":"12","text":"A yi a yabi, a naxa, “Ɛn-ɛn, n tada, i nama n nayagi, amasɔtɔ na mi ligama Isirayila yi. I nama na xaxilitareyaan sifan liga."},{"book":"Samuyɛli Firindena","chapter":"13","verse":"13","text":"N sigan minɛn yi nxu nun n ma yagina? I luma nɛn nayi alo xaxilitarena Isirayila yi. Iki, n bata i mafan, a fala mangan xa, a mi tondɛ n soɛ i yii mumɛ.”"},{"book":"Samuyɛli Firindena","chapter":"13","verse":"14","text":"Koni a mi a tuli matixi na ra mumɛ, a yi a suxu sɛnbɛn na, e kafu."},{"book":"Samuyɛli Firindena","chapter":"13","verse":"15","text":"Na xanbi ra, Aminon yi a raɲaxu kati, dangu xanuntenyaan na naxan yi a bɔɲɛni lan a ma. A yi a fala a xa, a naxa, “Keli be.”"},{"book":"Samuyɛli Firindena","chapter":"13","verse":"16","text":"A yi a yabi, a naxa, “Ɛn-ɛn, bayo i na n kedi, na ɲaxuma ayi nɛn dangu a singen na i naxan ligaxi n na.”"},{"book":"Samuyɛli Firindena","chapter":"13","verse":"17","text":"Koni a mi a tuli matixi na ra mumɛ! Banxulanna naxan yi walima a xa, a yi na xili, a yi a fala a xa, a naxa, “Sungutunni ito masiga n konna ra. I yi banxin dɛɛn balan a fɔxɔ ra ki faɲi.”"},{"book":"Samuyɛli Firindena","chapter":"13","verse":"18","text":"Aminon ma walikɛɛn yi a ramini tandeni, a dɛɛn balan a fɔxɔ ra."},{"book":"Samuyɛli Firindena","chapter":"13","verse":"19","text":"Tamari yi xuben so a ma, dugi yɛɛ masunbuxin naxan yi a ma, a yi na yibɔ, a yi a yiin sa a xun ma, a siga wugɛ."},{"book":"Samuyɛli Firindena","chapter":"13","verse":"20","text":"A tada Abisalomi yi a maxɔdin, a naxa, “Ɛ nun i tada Aminon bata kafu ba? N magilɛna, iki i dundu, i tada nan a ra, i nama feni ito sa i bɔɲɛni.” Tamari yagixin yi lu a tada Abisalomi a banxini, alo ɲaxalan nabeɲinxina."},{"book":"Samuyɛli Firindena","chapter":"13","verse":"21","text":"Manga Dawuda na birin mɛ waxatin naxan yi, a xɔlɔ ki faɲi."},{"book":"Samuyɛli Firindena","chapter":"13","verse":"22","text":"Abisalomi mi yi fa falan tima Aminon na, bayo a yi raɲaxu a ma, amasɔtɔ a bata a magilɛn Tamari karahan, e kafu."},{"book":"Samuyɛli Firindena","chapter":"13","verse":"23","text":"Ɲɛɛ firin dangu xanbini, bayo yɛxɛɛ xabe xabane yi Abisalomi yii Baali-Xasori yi, Efirami dɛxɔn, a yi mangana diine birin xili."},{"book":"Samuyɛli Firindena","chapter":"13","verse":"24","text":"Abisalomi yi siga mangan fɛma, a yi a fala a xa, a naxa, “Mangana, yɛxɛɛ xabe xabane n konni. Tin, ɛ nun i ya walikɛne xa sa lan ɲaxaɲaxani ito yi.”"},{"book":"Samuyɛli Firindena","chapter":"13","verse":"25","text":"Mangan yi a fala Abisalomi xa, a naxa, “Ɛn-ɛn, n ma diina, nxu birin mi sigɛ, a findin goronna nan na i xun ma.” Abisalomi yi kankan na ma mangan xa, koni mangan mi wa siga feni, a yi sa duba a xa."},{"book":"Samuyɛli Firindena","chapter":"13","verse":"26","text":"Abisalomi yi a fala, a naxa, “Nba, tin, n tada Aminon tan xa fa n fɔxɔ ra.” Mangan yi a yabi, a naxa, “Nanfera a sigama i konni?”"},{"book":"Samuyɛli Firindena","chapter":"13","verse":"27","text":"Na xanbi ra, Abisalomi mɔn yi xidi a ma han, a raɲan na, mangan yi a dii xɛmɛne nun Aminon beɲin, e birin yi siga Abisalomi konni."},{"book":"Samuyɛli Firindena","chapter":"13","verse":"28","text":"Abisalomi yi yamarini ito fi a banxulanne ma, a naxa, “Ɛ liga ki faɲi, manpaan na Aminon bɔɲɛn nasɛwa waxatin naxan yi, n yi a fala ɛ xa, n naxa, ‘Ɛ Aminon faxa.’ Nayi, ɛ yi a faxa. Hali ɛ mi gaxu, n tan xa mi ɛ yamarixi ba? Ɛ sɔbɛ so ki faɲi.”"},{"book":"Samuyɛli Firindena","chapter":"13","verse":"29","text":"Abisalomi a banxulanne yi Aminon suxu alo Abisalomi e yamari kii naxan yi. Mafurɛn, mangana diin bonne yi keli, e yi te e sofanle fari, e yi e gi."},{"book":"Samuyɛli Firindena","chapter":"13","verse":"30","text":"E mɔn yi kira yi, na xibarun yi sa Dawuda li, e naxa, “Abisalomi bata i ya diine faxa. Keden mi luxi a nii ra.”"},{"book":"Samuyɛli Firindena","chapter":"13","verse":"31","text":"Mangan yi keli, a yi a dugine yibɔ, a yi a sa bɔxɔni, a walikɛɛn naxanye birin yi a dɛxɔn ma, ne fan yi e dugine yibɔ."},{"book":"Samuyɛli Firindena","chapter":"13","verse":"32","text":"Koni Yonadabo, Simeyaa dii xɛmɛna, Dawudaa ngaxakedenna, na yi falan tongo, a naxa, “N kanna, i nama a miri a e bata i ya diine birin faxa. Aminon nan keden faxaxi. Abisalomi bata yi a nata xabu Aminon kafu ɲɔxɔyaan naba a xunyɛn ɲaxalanmaan Tamari ra waxatin naxan yi."},{"book":"Samuyɛli Firindena","chapter":"13","verse":"33","text":"I nama a miri a i ya diine birin bata faxa. Ɛn-ɛn, Aminon nan keden faxaxi.”"},{"book":"Samuyɛli Firindena","chapter":"13","verse":"34","text":"Abisalomi yi a gi. Banxulanna naxan yi tixi kantan tideni, na yi a yɛɛn nakeli, a yi gali gbeen to fɛ a xanbi ra Xoronayin kiraan xɔn, geyaan kanke ra."},{"book":"Samuyɛli Firindena","chapter":"13","verse":"35","text":"Yonadabo yi a fala mangan xa, a naxa, “Mangana diine fama. N naxan birin falaxi, na bata liga.”"},{"book":"Samuyɛli Firindena","chapter":"13","verse":"36","text":"Yonadabo yi yelinma falan tiyɛ waxatin naxan yi, mangana diine yi fa. E wuga, mangan fan nun a walikɛne birin yi wuga."},{"book":"Samuyɛli Firindena","chapter":"13","verse":"37","text":"Abisalomi bata yi a gi, a siga Talamayi konni, Amixudi a dii xɛmɛna, Gesuri mangana. Dawuda tan yi sunuxi a dii xɛmɛna Aminon ma fe ra."},{"book":"Samuyɛli Firindena","chapter":"13","verse":"38","text":"Abisalomi yi a gi, a siga Gesuri yamanani, a lu na han ɲɛɛ saxan."},{"book":"Samuyɛli Firindena","chapter":"13","verse":"39","text":"Manga Dawuda yi ba xɔlɔxi Abisalomi ma, bayo a bata yi diɲa Aminon faxa feen ma."}]}