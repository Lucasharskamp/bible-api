{"data":[{"book":"Yohana","chapter":"11","verse":"1","text":"Mundu jumwe ojwa konda Lazalo, ojwatama ku Betania, akiba ntamwe. Ku Betania kikiba kilambo echibatama Maliamu na Malita, akalombo mundu."},{"book":"Yohana","chapter":"11","verse":"2","text":"Maliamu nga jweno ojwampakaya Angwana mauta nukunhwungula kwanywili yakwe. Lazalo nkakamundu ngaojwakiba ntamwe."},{"book":"Yohana","chapter":"11","verse":"3","text":"Bai akalombo bena ngabatuma nhwalo kwa Yesu kutenda, “Angwana, nng'anjagwinu jwamampala ntamwe!”"},{"book":"Yohana","chapter":"11","verse":"4","text":"Yesu pajoa yene, ngalenga, “Kitamwe chenje kiletaje kiu, nambu kumagambu ga kunkoya Nnoongo, alwalite kitamwe chenje kupala kumpe kibumo Mwana jwa Nnoongo.”"},{"book":"Yohana","chapter":"11","verse":"5","text":"Yesu ngampala Malita na alombo mundu na Lazalo."},{"book":"Yohana","chapter":"11","verse":"6","text":"Paupata nhwalo gwenio Lazalo ntamwe, Yesu ngajendekea kutama paali upo kwa machoba mabele."},{"book":"Yohana","chapter":"11","verse":"7","text":"Kuboka penia ngabalengela akinapunji baakwe, “Tujende kabele kukilambo cha Kuyudea!”"},{"book":"Yohana","chapter":"11","verse":"8","text":"Akinapunji ngabalengela, “Aboli! Kingobu kichokotu kipetite kuboka pa Akayahudi pabapala kunkoma na maganga, namwe mpala kujenda kabele kwenioko?”"},{"book":"Yohana","chapter":"11","verse":"9","text":"Yesu ngajanga, “Bo, kingobu cha mui komi ni ibeleje? Bai mundu anda atyangite mui kuotoje ukobala magambu alola ndaa padunia."},{"book":"Yohana","chapter":"11","verse":"10","text":"Nambu mundu anda ajendite kilo apakobala kumagambu lumuli lubije nkati jaakwe.”"},{"book":"Yohana","chapter":"11","verse":"11","text":"Yesu pajomola kulongela malobe genia, ngabalengela, “Ng'anjagwito Lazalo abi lugono, nambu ne manyenda kunyimuya.”"},{"book":"Yohana","chapter":"11","verse":"12","text":"Akinapunji baakwe ngannengela, “Angwana, anda abi lugono, bai malama.”"},{"book":"Yohana","chapter":"11","verse":"13","text":"Angweto bapemelela Yesu alengita kugoche lugono, bamanyije alenga kiu cha Lazalo."},{"book":"Yohana","chapter":"11","verse":"14","text":"Bai Yesu ngabalengela kipola, “Lazalo awile!"},{"book":"Yohana","chapter":"11","verse":"15","text":"Nambu mbi na laa kumamagambu giinu, nakibaje na mangweto kwenio, na mpate kuamini. Aja, tujende kachakwe.”"},{"book":"Yohana","chapter":"11","verse":"16","text":"Tomasi ojwakemigwa Mabela ngabalengela akinapunji akajakwe, “Tujende na twe tukawee tuboa!”"},{"book":"Yohana","chapter":"11","verse":"17","text":"Yesu pajenda kwenio ankolela Lazalo abi mulikabuli machoba ncheche."},{"book":"Yohana","chapter":"11","verse":"18","text":"Kukijiji cha ku Betania kukiba papipi na kilambo cha Kuyelusalemu, kulipa kwakwe kubi kilomita itatu."},{"book":"Yohana","chapter":"11","verse":"19","text":"Akayahudi ajingi bakiba baike kwa Malita na Maliamu kakokalekea kukiu cha nkaka mundu."},{"book":"Yohana","chapter":"11","verse":"20","text":"Bai Malita pajoa Yesu atendakuika, ngajenda kumpokela, nambu Maliamu ngaika kachakwe."},{"book":"Yohana","chapter":"11","verse":"21","text":"Malita ngannengela Yesu, “Angwana, makabi upamba, Nhwacha gwito kabi ajomwikeje!"},{"book":"Yohana","chapter":"11","verse":"22","text":"Nambu maanyi mpaka ngoe chachoa cha mpa kunnenge Nnoongo, mampa.”"},{"book":"Yohana","chapter":"11","verse":"23","text":"Yesu ngannengela, “Nhwacha gwinu mayoka.”"},{"book":"Yohana","chapter":"11","verse":"24","text":"Malita ngajanga, “Manyi mayoka mangobu ga kuyoka, lichoba lya kupela.”"},{"book":"Yohana","chapter":"11","verse":"25","text":"Yesu ngannengela, “Nenga nga kuyoka na bwomi. Ojwaamini nenga ata akajomwike malama."},{"book":"Yohana","chapter":"11","verse":"26","text":"Na kila ojwalama na kuamini nenga aweje ngu. Bo, kuamini genago?”"},{"book":"Yohana","chapter":"11","verse":"27","text":"Malita ngannengela, “Elo Angwana! Nenga amini mwenga nga Kilisto, Mwana jwa Nnoongo, jwajo ojwaika padunia.”"},{"book":"Yohana","chapter":"11","verse":"28","text":"Bada ja kulenga genago, Malita ngajenda kunkema Maliamu nnombo mundu, ngannengela pantemela, “Mmoli abi pamba, ankema.”"},{"book":"Yohana","chapter":"11","verse":"29","text":"Jwombe apajoa gena kingobucho ngajinuka, nukunnyendelela Yesu."},{"book":"Yohana","chapter":"11","verse":"30","text":"Yesu akiba anajingije pikijiji, ila akiba tango paali upapa apampokila Malita."},{"book":"Yohana","chapter":"11","verse":"31","text":"Bai Akayahudi babakiba pamwe kachakwe Maliamu babakiba kumpe pole pabamona ajinwike nukupita panja chokwe, ngabankengama. Bakita akiba kujenda kamakabuli kulombola."},{"book":"Yohana","chapter":"11","verse":"32","text":"Bai Maliamu apaika paali pena apabi Yesu nukummona ngakilikitila, nukunnengela, “Angwana makabi upamba, akaka bango kabi bawije!”"},{"book":"Yohana","chapter":"11","verse":"33","text":"Yesu apammona akaguta na Akayahudi babaika pamwe, nangweto uyo baguta, ngabe na chimbaa, na laaje kumwojo gwakwe."},{"book":"Yohana","chapter":"11","verse":"34","text":"Kibokachapenia ngabankonya, “Mammekiti ko?”"},{"book":"Yohana","chapter":"11","verse":"35","text":"Yesu ngaguta."},{"book":"Yohana","chapter":"11","verse":"36","text":"Akayahudi ngabalenga, “Nnolange apampaile!”"},{"book":"Yohana","chapter":"11","verse":"37","text":"Nambu kati jabe ngabalenga, “Bo, jonjo nganhwekwi mio jwangalola jola, kuotoje kuntenda Lazalo akaweje?”"},{"book":"Yohana","chapter":"11","verse":"38","text":"Bai Yesu akiba na laaje kabele kumwojo, ngaika kamakabuli likabuli lyene lyakiba nduka, liekiligwe kwa libwe!"},{"book":"Yohana","chapter":"11","verse":"39","text":"Yesu ngalenga, “Mmoyange libwe lyene!”"},{"book":"Yohana","chapter":"11","verse":"40","text":"Yesu ngannengela, “Bo, nanengije anda nhwamini mamikibona kibumo cha Nnoongo?”"},{"book":"Yohana","chapter":"11","verse":"41","text":"Bai ngabaliboya libwe lyene. Yesu ngalola kunani kumbingu, ngalenga, “Nanumba ma Awawa kwa magambu umbi kunyoa."},{"book":"Yohana","chapter":"11","verse":"42","text":"Maanyi umbi kunyoa machoba goa. Nambu nengite genago magambu ga bandu ababi pamba bapate kuamini kutenda mwenga maundumite.”"},{"book":"Yohana","chapter":"11","verse":"43","text":"Apajomola kulenga genago, ngakema kwa lilobe likolongwa, “Lazalo! Mpite panja!”"},{"book":"Yohana","chapter":"11","verse":"44","text":"Jwajo ojwakiba ajomwike ngapita panja, kongo bantabite chanda mumakongono na mumaboko, nukumio jakwe kuwekeligwe. Yesu ngabalengela, “Mankulugule, manneke ajabule.”"},{"book":"Yohana","chapter":"11","verse":"45","text":"Bai Akayahudi ajingi bakiba baike kwa Maliamu pabalola gena agatendite Yesu, ngaba nhwamini."},{"book":"Yohana","chapter":"11","verse":"46","text":"Nambu kati jabe ngabajenda kwa Mafalisayo ngabape nhwalo gwa ikobo eyatendite Yesu."},{"book":"Yohana","chapter":"11","verse":"47","text":"Akakung'i akolo na Mafalisayo ngababe na machabuli makolongwa, ngabalenga, “Tutendi nii? Mundu jonjo alaya iingi yi ikobo nduu muno."},{"book":"Yohana","chapter":"11","verse":"48","text":"Anda tunnekite tu bandu boa mabanhwamini, na Akaloma mabaika kualabia nyumba jito ja Nnoongo na kilambo chiito!”"},{"book":"Yohana","chapter":"11","verse":"49","text":"Pena jumwe kati jabe ojwakonda Kayafa, ojwabi nkung'i nkolo chaka chenie, ngalenga, “Mangwetumwenga, mmanyije kilebe!"},{"book":"Yohana","chapter":"11","verse":"50","text":"Bo, mmikulolaje mbaya kwinu mundu jumwe awe kwa magambu ga bandu, kuliko kilambo choa.”"},{"book":"Yohana","chapter":"11","verse":"51","text":"Jweno alenga gena kwa iyali yakwe mweneje, ila magambu jwombe mwene akiba nkung'i nkolo chaka chene, ngalondola kita Yesu mawage magambu ga kilambo chakwe,"},{"book":"Yohana","chapter":"11","verse":"52","text":"na kwa magambu gabetuje, nambu apate kuleta pamwe ingota ya Nnoongo abapwilikine."},{"book":"Yohana","chapter":"11","verse":"53","text":"Bai tangu lichoba lyene achikilongochi ba Akayahudi ngababeka njama ja kunkoma Yesu."},{"book":"Yohana","chapter":"11","verse":"54","text":"Kwagena Yesu atyangitije pakubonekana na Akayahudi, ila ngaboka pena, ngajenda paali papipi na mpongoti, pikilambo cha Kuefulaimu. Ngatama kweno pamwe na akinapunji bakwe."},{"book":"Yohana","chapter":"11","verse":"55","text":"Mpapala gwa Pasaka gwa Akayahudi gwakiba gubandakile, na bandu ajingi ngabajenda Kuyelusalemu bapaila bikijeguyange tango na mpapala gwenio gwanatumbuje."},{"book":"Yohana","chapter":"11","verse":"56","text":"Bai ngaba mpala Yesu, na pabakongana pamwe munyumba ja Nnoongo ngabakonyana, “Nnolabo? Ibonikana aikaje ku mpapala, andaje?”"},{"book":"Yohana","chapter":"11","verse":"57","text":"Akakung'i akolo na Mafalisayo bakiba bapiite amuli anda mundu apamanyi paali apabi Yesu balengele ili bampukile."}]}