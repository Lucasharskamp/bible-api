{"data":[{"book":"2 Mose","chapter":"35","verse":"1","text":"Afei, Mose frɛɛ nnipa no nyinaa ne wɔn yɛɛ nhyiamu ka kyerɛɛ wɔn sɛ, “Yei ne Awurade mmara a ɛsɛ sɛ modi so."},{"book":"2 Mose","chapter":"35","verse":"2","text":"Monyɛ adwuma nnansia. Na ɛda a ɛtɔ so nson no deɛ, momfa nhome; ɛyɛ ɛda kronkron a ɛsɛ sɛ mode som Awurade. Obiara a ɔbɛyɛ adwuma biara saa ɛda no, ɔbɛwu."},{"book":"2 Mose","chapter":"35","verse":"3","text":"Ɛda no, ogya mpo, monnsɔ bi ano wɔ mo afie mu.”"},{"book":"2 Mose","chapter":"35","verse":"4","text":"Mose ka kyerɛɛ nnipa no nyinaa sɛ, “Nsɛm a Awurade ahyɛ sɛ monyɛ nie."},{"book":"2 Mose","chapter":"35","verse":"5","text":"Obiara a ɔpɛ no mfa saa afɔrebɔdeɛ yi mu biara mmrɛ Awurade:"},{"book":"2 Mose","chapter":"35","verse":"6","text":"ntoma a wɔde asaawa tuntum, bibire ne koogyan ayɛ ne"},{"book":"2 Mose","chapter":"35","verse":"7","text":"odwennini nhoma a wɔahyɛ no kɔkɔɔ ne mmirekyie nhoma a wɔahyɛ,"},{"book":"2 Mose","chapter":"35","verse":"8","text":"kanea ngo, ɔsra ngo;"},{"book":"2 Mose","chapter":"35","verse":"9","text":"aboɔ a ɛte sɛ apopobibirieboɔ ne aboɔdemmoɔ a wɔde bɛhyehyɛ asɔfotadeɛ no ne adaaboɔ no mu."},{"book":"2 Mose","chapter":"35","verse":"10","text":"“Mo a mowɔ nimdeɛ wɔ biribi yɛ ho no, mo nyinaa mommra na monyɛ deɛ Awurade aka no nyinaa te sɛ:"},{"book":"2 Mose","chapter":"35","verse":"11","text":"“Ahyiaeɛ Ntomadan no so ntoma ne ne nkatasoɔ, nkɔtɔkorɔ, aponnwa nnua a ɛsisi mu, adum ne nnyinasoɔ;"},{"book":"2 Mose","chapter":"35","verse":"12","text":"Apam Adaka no ne nnua a ɛsisi ho; Mpata Beaeɛ ntwamutam a ɛkata kronkronbea hɔ,"},{"book":"2 Mose","chapter":"35","verse":"13","text":"Ɛpono ne nnua a wɔde soa ne ɛho nneɛma nyinaa, Hyiadan mu Burodo;"},{"book":"2 Mose","chapter":"35","verse":"14","text":"nkanea nnua ne nʼakanea ne ngo;"},{"book":"2 Mose","chapter":"35","verse":"15","text":"aduhwam afɔrebukyia ne nnua a wɔde bɛsoa; srango ne aduhwam a ɛyi hwa pa,"},{"book":"2 Mose","chapter":"35","verse":"16","text":"kɔbere Afɔrebukyia a wɔde bɛbɔ ɔhyeɛ afɔdeɛ, kɔbere otwitwadeɛ ne nnua a wɔde bɛsoa ho nneɛma,"},{"book":"2 Mose","chapter":"35","verse":"17","text":"adihɔ hɔ no ntwamutam, adum ne ne nnyinasoɔ, ntoma a wɔde bɛkata adihɔ hɔ ɛkwan ano,"},{"book":"2 Mose","chapter":"35","verse":"18","text":"Ahyiaeɛ Ntomadan no adihɔ hɔ nnua ne ne ntampehoma,"},{"book":"2 Mose","chapter":"35","verse":"19","text":"asɔfotadeɛ a wɔapam no fɛfɛɛfɛ a wɔhyɛ kɔ kronkronbea hɔ no brɛɛ no ma ɔhwɛeɛ. Afei, wɔde Aaron asɔfotadeɛ kronkron no nso ne ne mmammarima deɛ a wɔbɛhyɛ de ayɛ asɔfodwuma no bɛkyerɛɛ no.”"},{"book":"2 Mose","chapter":"35","verse":"20","text":"Enti, nnipa no nyinaa kɔɔ wɔn ntomadan mu kɔyɛɛ akyɛdeɛ no ho ahoboa."},{"book":"2 Mose","chapter":"35","verse":"21","text":"Wɔn a Onyankopɔn honhom kaa wɔn akoma no de wɔn akyɛdeɛ a wɔde bɛsi Ahyiaeɛ Ntomadan no ne ɛho nneɛma ne deɛ wɔde bɛpam atadeɛ kronkron no brɛɛ Awurade."},{"book":"2 Mose","chapter":"35","verse":"22","text":"Mmaa ne mmarima a asɛm no kaa wɔn akoma no nyinaa baeɛ. Wɔde sikakɔkɔɔ, agudeɛ, nsonkawa, nkawa, kɔnmuadeɛ ne sikadwinneɛ bebree brɛɛ Awurade."},{"book":"2 Mose","chapter":"35","verse":"23","text":"Wɔn a wɔwɔ ntoma pa, kuntu a ɛyɛ tuntum, bibire, abirekyie nhoma a wɔahyɛ, odwennini nhoma a wɔahyɛ no kɔkɔɔ anaa aboa nhoma a ɛyɛ fɛ nso de baeɛ."},{"book":"2 Mose","chapter":"35","verse":"24","text":"Afoforɔ nso de dwetɛ ne kɔbere brɛɛ Awurade sɛ wɔn akyɛdeɛ. Ebinom de okuo nnua nso baeɛ."},{"book":"2 Mose","chapter":"35","verse":"25","text":"Mmaa no bi a wɔnim adepam yie no too asaawa tuntum, bibire ne koogyan de yɛɛ ntoma a ɛyɛ fɛ de brɛɛ Awurade."},{"book":"2 Mose","chapter":"35","verse":"26","text":"Afoforɔ nso de anigyeɛ nam wɔn dom akyɛdeɛ so de abirekyie nwi yɛɛ ntoma."},{"book":"2 Mose","chapter":"35","verse":"27","text":"Mpanimfoɔ a wɔdi wɔn anim no de aboɔ a ɛte sɛ apopobibirieboɔ baeɛ sɛ wɔmfa nyɛ asɔfotadeɛ no ne nʼadaaboɔ."},{"book":"2 Mose","chapter":"35","verse":"28","text":"Wɔde nnuhwam ne ngo a wɔde bɛgu nkanea mu ne deɛ wɔde bɛfra srango no ne nnuhwam no ma adi mu no nso baeɛ."},{"book":"2 Mose","chapter":"35","verse":"29","text":"Yei di ho adanseɛ sɛ Israel mmarima ne mmaa a na wɔpɛ sɛ wɔboa dwumadie a Awurade nam Mose so de hyɛɛ wɔn nsa no firi wɔn pɛ mu de wɔn akyɛdeɛ brɛɛ no."},{"book":"2 Mose","chapter":"35","verse":"30","text":"Mose ka kyerɛɛ Israelfoɔ no sɛ, “Awurade ayi Besaleel, Uri ba a ɔyɛ Hur a ɔfiri Yuda abusua mu nana"},{"book":"2 Mose","chapter":"35","verse":"31","text":"no sɛ ɔno Onyankopɔn Honhom ahyɛ no ma. Wama no nyansa, tumi ne adwene a ɔde bɛsi Ahyiaeɛ Ntomadan no ayɛ biribiara a ɛwɔ mu."},{"book":"2 Mose","chapter":"35","verse":"32","text":"Ɔbɛtumi adi adwini afiri sikakɔkɔɔ, dwetɛ, ne kɔbere mu."},{"book":"2 Mose","chapter":"35","verse":"33","text":"Ɔwɔ agudeɛ adwinneɛ ne nnuasene ho nimdeɛ nso."},{"book":"2 Mose","chapter":"35","verse":"34","text":"Na Onyankopɔn ama ɔno ne Oholiab a ɔyɛ Ahisamak a ɔfiri Dan abusuakuo mu babarima adom akyɛdeɛ a wɔnam so kyerɛ afoforɔ adeɛ."},{"book":"2 Mose","chapter":"35","verse":"35","text":"Onyankopɔn ama wɔn baanu akyɛdeɛ sononko sɛ adwumfoɔ, duadwumfoɔ, adenwonofoɔ a wɔtumi nwono nneɛma a ɛyɛ fɛ gu ntoma pa a ɛyɛ tuntum, bibire ne koogyan mu. Wɔnim saa adwinneɛ yi nyinaa di ma ɛboro so."}]}