{"data":[{"book":"MATIU","chapter":"7","verse":"1","text":"Jisasi'a anage huno mago'ane zamasami'ne, Rumofona refako huo zamantenkeno, anahu kna huno Anumzamo'a tamagri e'nena refako huoramanteno."},{"book":"MATIU","chapter":"7","verse":"2","text":"Na'ankure rumofoma refako huntesante, ana avamente Anumzamo'a kagrira refako hugantegahie. Kagrama rumofoma refakoma hanana avamente, anazanke huno kagrira refako hugantegahie."},{"book":"MATIU","chapter":"7","verse":"3","text":"Nahigenka osi zama negafu avufima me'neazana negenka, kagri kavufima ra zafa rampama me'neana nonkane?"},{"book":"MATIU","chapter":"7","verse":"4","text":"Na'ane hunka negafunkura, natregena osi'zama kavufi me'neana eri traneno nehane, kagri kavufi'ma ra zafa rampama me'neana?"},{"book":"MATIU","chapter":"7","verse":"5","text":"Kagra tavre vahere, esera ra zafa ranpama kavufima me'neazana eri atrenka kavua keama hutenka, ete negafu avufi me'nea osi'zana eri atregahane."},{"book":"MATIU","chapter":"7","verse":"6","text":"Tamagra ruotage hu'neniazana kramofona omiho, hiro zantamia afumofona omiho. Zamagra eri'za zamagianu rehapa atiza eri haviza hugahaze. Ana hute'za Arukrehema hanuza tamahe'za traga trogo hugahaze."},{"book":"MATIU","chapter":"7","verse":"7","text":"Antahigesankeno anazana kamigahie, hakesunka kefore hugahane, kafante vagre vagre hanankeno, anagi kantegahie."},{"book":"MATIU","chapter":"7","verse":"8","text":"Na'ankure maka vahe'mo'za antahima nege'za e'nerize. Iza'o, hake'noma vanimo'a, keno eri fore hugahie. Kafante vagre vagre nehanimofona, anagi antegahie."},{"book":"MATIU","chapter":"7","verse":"9","text":"Hagi tamagri amu nompinti magomofo ne' mofavremo, breti eri namio hanigetma, havea knare eri amigahzafi?"},{"book":"MATIU","chapter":"7","verse":"10","text":"Hifi nozame eri namio hanigeno'a, agra knare osifavea eri amigahio?"},{"book":"MATIU","chapter":"7","verse":"11","text":"Hianagi tamagra havi avu'ava'zama nehaze vahe'mota antahi'naze, mofavre'tmima knare muse'zama ami'zana, monafima nemania Neramafa'a, knare musezana, iza'o Agri'ma antahigemofona rama'a zantami nemie!"},{"book":"MATIU","chapter":"7","verse":"12","text":"Vahe'mo'zama maka zampima kagri'ma, hugantesaze hunka nehanana avu'avara, kagra ana avu'ava zamagrira huzmanto. Na'ankure e'i kasegene kasnampa vahe'mokizmi kenena eri knare hugahaze."},{"book":"MATIU","chapter":"7","verse":"13","text":"Tamagra osi kafampinti ufreho, na'ankure fananehu kantema vu'nea kamo'a, ra huno fru hu'ne. Ana kantera rama'a vahe'mo'za amage ante'za nevaze."},{"book":"MATIU","chapter":"7","verse":"14","text":"Ana hianagi asimu eri kumate vu'nea kafamo'a osi higeno, ana kamo'a kakanino amuho hu'nege'no, osi'amoza ana kana nege'za nevaririze."},{"book":"MATIU","chapter":"7","verse":"15","text":"Kva hiho havige kasnampa vahekura, sipisipimofo avufa eri hankre'za egahazanagi, zamagu'afinka afi kra egahaze."},{"book":"MATIU","chapter":"7","verse":"16","text":"Kagrama zamagenka, antahinka zamagrima hananana, rgama rentesare kegahane, krepia ave'ave zafafinti noragize, hifi ave'ave trazampinti fikia tagigahazo? A'o, anara osugahaze."},{"book":"MATIU","chapter":"7","verse":"17","text":"Anahu kante hakare knare zafamo'za, knare raga renentageno, havi zafamo'za havi raga renentaze."},{"book":"MATIU","chapter":"7","verse":"18","text":"Knare zafamo'za havi zafa raga oregahaze, ete havi zafamo'ma knare zafa raga oregahaze."},{"book":"MATIU","chapter":"7","verse":"19","text":"Miko zafamo'za, knare ragama reontesazana, antagiza matevu'za tevefi atregahaze."},{"book":"MATIU","chapter":"7","verse":"20","text":"E'ina hu'negu ana kante, zamavu'zmavama hanare zamageta antahita hugahaze."},{"book":"MATIU","chapter":"7","verse":"21","text":"Hagi mago'a vahe'mo'za Nagrikuma Ra Anumzanti, Ra Anumzantie nehaza vahe'mo'za, mona kumapina ovugahaze. Hianagi iza'o monafi nemania Nafanimofo avesi'ma nevariri'samo'za ufregahaze."},{"book":"MATIU","chapter":"7","verse":"22","text":"Ana knazupa rama'a vahe'mo'za anage hu'za Nagrikura hugahaze. Ra Anumzane, Ra Anumzane, Kagri kagifina mono nanekea hu'none. Kagri kagifina havi avamura hunenteta, kaguvaza (mirakol) eri fore hu'nonane hanagena,"},{"book":"MATIU","chapter":"7","verse":"23","text":"ana knazupa Nagra anage hu'na zamasamigahue, tamagra kasegeni'a amage'onte vahe mani'nazage'na tamagrira tamantahina kena osu'noanki, maniganeho hu'na zamasmigahue."},{"book":"MATIU","chapter":"7","verse":"24","text":"E'ina hu'negu, iza'zamo ama keni'a nentahi'za amage nentamo'za, knare antahi'zane ne'mo hanave nentake havemofo, agofetu nona kiankna nehaze."},{"book":"MATIU","chapter":"7","verse":"25","text":"Hagi kora nerigeno, tina hageno ne-egeno, zaho kora atuno ana nona eri tagna vazinaku ana'ana hianagi, ana nona eri tagna ovazi'ne. Na'ankure keri kafino tamino havemofo agofetu nona ome ki'negu anara hu'ne."},{"book":"MATIU","chapter":"7","verse":"26","text":"Hagi iza'zamo, ama Nagri naneke nentahiza amage ontesamo'za, negi vahe'mo noma'a kasepampi kiankna hugahaze."},{"book":"MATIU","chapter":"7","verse":"27","text":"Kora arigeno, tina hageno ne-egeno, zahomo'ene huno ana nona eri traka hutregeno asaga huramino, razampi tagana taganu vazirami'ne."},{"book":"MATIU","chapter":"7","verse":"28-29","text":"Jisasi'a ana naneke zamasami vagarege'za mika vahe anante atru hu'namo'za antahi'nazana, kasegere ugagota hu'naza vahe'mokizmi avamentera ozamasmi'ne. Rankva vahe'mo rempi hunezamia kante, hihamu'ane naneke nehige'za nentahi'za muse hunente'za, hakare zamagesa antahi'naze."}]}