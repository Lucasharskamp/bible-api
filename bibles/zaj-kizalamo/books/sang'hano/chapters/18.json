{"data":[{"book":"SANG'HANO","chapter":"18","verse":"1","text":"Vigamalile gano, Paulo kasegela Atene kachola kudiwambo da Kolinto."},{"book":"SANG'HANO","chapter":"18","verse":"2","text":"Ako kam'vika Muyahudi imwe twaga jake Akuila, mwenekae wa isi ya Ponto, yakalile na kipigiti kiguhi songela viyavikile kulawa isi ya Italia hamoja na mtwanzi wake yakemigwe Pilisila, kwavija Mndewa Klaudio kakala yalagize kamba Wayahudi wose wasegele wambo da Loma. Paulo kachola kuwalola,"},{"book":"SANG'HANO","chapter":"18","verse":"3","text":"na kwavija hewo wakala wogongomanya mahema ga kuguza kamba heyo, avo Paulo kakala nao, yosang'hanika hamoja na hewo."},{"book":"SANG'HANO","chapter":"18","verse":"4","text":"Mazua gose ga Mhumulo kakala yoibamilila na Wayahudi na Wagiliki mzing'anda za nhambiko, yogeza kuwatenda wamtogolele gaja goyowalongela."},{"book":"SANG'HANO","chapter":"18","verse":"5","text":"Sila na Timoteo viwavikile kulawa isi ya Makedonia, Paulo kasonga kuupeta Usenga Unogile kipigiti chose yolava usindila ha Wayahudi kamba Yesu iyo Kilisto."},{"book":"SANG'HANO","chapter":"18","verse":"6","text":"Viwam'bezile na kumuliga, kakung'unha vivalo vake, kawalongela, “Mulopa wenu na uwe mmapala genu wenyego! Nie nabule mbuli haulongozi wa Mulungu. Songela sambi nowacholela Wamhazi.”"},{"book":"SANG'HANO","chapter":"18","verse":"7","text":"Abaho, kahalawa hanhu haja, kachola hakae ya munhu imwe Mmhazi, twaga jake Tito Yusto, munhu mwende wa Mulungu. Ng'anda yake ikala ibakane na ing'anda ya nhambiko."},{"book":"SANG'HANO","chapter":"18","verse":"8","text":"Kilisipo, yakalile mkulu wa ng'anda ya nhambiko, kamtogola Mndewa hamoja na wanhu wose wali mng'anda yake, na wanhu bwando kulawa Kolinto wamuhulike Paulo wamtogola Mulungu na wabatizigwa."},{"book":"SANG'HANO","chapter":"18","verse":"9","text":"Ikilo imwe Mndewa kamulongela Paulo mnzozi, kalonga, “sambiudumbe, ila gendelela kupeta, sambiunyamale,"},{"book":"SANG'HANO","chapter":"18","verse":"10","text":"kwavija nie mwenyego na hamoja na gweye, na haduhu munhu yondayadahe kukuvamhila na kukulumiza, kwavija mdiwambo dino nnao wanhu bwando.”"},{"book":"SANG'HANO","chapter":"18","verse":"11","text":"Avo Paulo kakala hiko mulao umwe na milenge sita, yowafundiza wanhu Usenga wa Mulungu."},{"book":"SANG'HANO","chapter":"18","verse":"12","text":"Galio viyakalile mkulu wa isi ya Akaya, Wayahudi waifunga hamoja, wamgoga Paulo na kumgala kukitala."},{"book":"SANG'HANO","chapter":"18","verse":"13","text":"Walonga, “Munhu ino kowatenda wanhu wamtambikile Mulungu muinzila hailagizwe na malagizo.”"},{"book":"SANG'HANO","chapter":"18","verse":"14","text":"Paulo viyakalile behi na kulonga, Galio kawalongela Wayahudi, “Kamba mweye Wayahudi muhamtaguse munhu ino na mbuli ihile ama ya uzenzeleganye, nihatogole kuwategeleza."},{"book":"SANG'HANO","chapter":"18","verse":"15","text":"Ila avija mbuli ino vuili mbuli ya mbuza za mbuli na matwaga na malagizo genu wenyego, galoleni mwemwe wenyego. Nie sidaha kuwa mulamula wa mbuli zino!”"},{"book":"SANG'HANO","chapter":"18","verse":"16","text":"Avo kawawinga walawe mkitala."},{"book":"SANG'HANO","chapter":"18","verse":"17","text":"Abaho, wose wamgoga Sositene, yakalile mkulu wa ing'anda ya nhambiko na kumtoa haulongozi wa ikitala. Ila Galio hasang'hanike na chochose mmbuli ino."},{"book":"SANG'HANO","chapter":"18","verse":"18","text":"Paulo kagendelela kukala mdiwambo da Kolinto mazua bwando, abaho, kawalaga wanhu wamtogole Kilisto, kachola kuisi ya Silia hamoja na Pilisila na Akuila. Kipigiti hanasegela mdiwambo da Kenikilea, kabea mvili zake sama ya kiduilo kiyaiduile."},{"book":"SANG'HANO","chapter":"18","verse":"19","text":"Viwavikile mdiwambo da Efeso, Paulo kawaleka hiko, heyo kengila muna ing'anda ya nhambiko, kaibamilila na Wayahudi."},{"book":"SANG'HANO","chapter":"18","verse":"20","text":"Viwamulondile yakale na hewo mkipigiti kitali, heyo hanogelwe."},{"book":"SANG'HANO","chapter":"18","verse":"21","text":"Ila viyakalile yowalaga kalonga, “Ihamnogela Mulungu, nobwela kabili kumwenu.” Kakwela mmeli kasegela mdiwambo da Efeso."},{"book":"SANG'HANO","chapter":"18","verse":"22","text":"Viyavikile mdiwambo da Kaisalia, kachola kudiwambo da Yelusalemu kuwalamsa wanhu wamtogole Kilisto, abaho, kachola kudiwambo da Antiokia."},{"book":"SANG'HANO","chapter":"18","verse":"23","text":"Kakala hiko mazua madodo, abaho, kasegela kachola yobita kiwambo kimwe mbaka kiyagwe yobitila isi za Galatia na Fligia, yowagangamiza wanahina wose."},{"book":"SANG'HANO","chapter":"18","verse":"24","text":"Kipigiti hicho kukala na Muyahudi imwe twaga jake Apolo, munhu wa wambo da Alekizandalia, keza mdiwambo da Efeso. Kakala munhu yali na udaho wa kulonga, na kakala yozitanga goya Nyandiko Zing'alile."},{"book":"SANG'HANO","chapter":"18","verse":"25","text":"Kakala yafundizigwe Nzila ya Mndewa, na kakala yolonga kuno yogangamiza gaja goyolonga, na kuwafundiza wanhu mbuli za Yesu vija vuzilondigwa, ila kaitanga mbatiza ya Yohana iiyeka."},{"book":"SANG'HANO","chapter":"18","verse":"26","text":"Kasonga kulonga bila kudumba muna ing'anda ya nhambiko. Ila Pilisila na Akuila viwamuhulike, wamsola wamgala hakae yao wamsambulila goya Nzila ya Mulungu."},{"book":"SANG'HANO","chapter":"18","verse":"27","text":"Apolo viyalondile kuchola kuisi ya Akaya, wanhu wamtogole Kilisto wamgangamiza, wawandikila lupwilili giladi wanhu wa Akaya wam'bokele. Viyavikile hiko, kawataza ng'hani waja watogole kubitila ngekewa ya Mulungu,"},{"book":"SANG'HANO","chapter":"18","verse":"28","text":"kwavija kawahuma Wayahudi haulongozi wa wanhu, kuno yogangamiza kubitila Mzinyandiko Zing'alile kamba Yesu iyo Kilisto."}]}