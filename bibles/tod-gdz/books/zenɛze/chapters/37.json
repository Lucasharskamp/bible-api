{"data":[{"book":"Zenɛze","chapter":"37","verse":"1","text":"Zakɔɓe zeini Kanaan yooi zu, ʋɛ kɛɛɠɛ seikɔɠɔmai ɠɛni ná."},{"book":"Zenɛze","chapter":"37","verse":"2","text":"Zakɔɓe ná-pɛlɛyeɠei ná-fai ʋɛtɛ. Zozɛfe kona puugɔ maazu lɔfela (17) ɠulaai ma, ti ɠɛni togani ɓulugi makɛsu ta diɛni kɛɛɠɛ anzai Ɓiliɠa ná-doun zunuiti ta Zilepa ná-doun zunuiti. Zozɛfe ɠɛni ti maalɔɔzu, é ɗa ti-ziɛ ʋele ɲɔiti bo ti-ɠɛɛ ma."},{"book":"Zenɛze","chapter":"37","verse":"3","text":"Zozɛfe nɛɛni Izilayɛle ʋɛ, é leʋe zɔɔma lointi ba, mazɔlɔɔ é naa zɔlɔɔni pɔlɔzaɠa siɛgi zu. É seɠe ʋɔnɛ papa feeni bɛ."},{"book":"Zenɛze","chapter":"37","verse":"4","text":"Diɛni ti kaani ga nɛɛʋɛ ti-ɠɛɛ ʋɛ, é leʋe ti kpein ba. Ti wɔinzeɠeni, ti la ɠɛni zoosu ti ʋa ɓɔɛ pɔ ga nɛɛnɛgi."},{"book":"Zenɛze","chapter":"37","verse":"5","text":"Zozɛfe segi ta woni, é ɗa li, é suɠula diɛni ma, naati ti wɔinzeɠeni mɔnɔ ʋolu."},{"book":"Zenɛze","chapter":"37","verse":"6","text":"É ɠɛni ti ma: «À woilo segi naa ma, nii gè bogai!"},{"book":"Zenɛze","chapter":"37","verse":"7","text":"Gè ade ɠaani, de ɗa moloi ɠili ba kpalagaʋɛ. Nà-molo ɠilii wuzeɠeni, é lo, wɔnɔ ma molo ɠiliiti ti ɠoolini ma, ti ɗa nɔkɔ bu.»"},{"book":"Zenɛze","chapter":"37","verse":"8","text":"Diɛni ti ɠɛni ma: «Ɗa kaazu ga ɗa ɠɛɛzu ga masagi, è zei gi unda, è ɗa gi leve?» Ti wɔinzeɠeni mɔnɔ sɛsɛ, ná-segiti ta daawooiti maaʋele ma."},{"book":"Zenɛze","chapter":"37","verse":"9","text":"É segi taɠili boni mɔnɔ, nii é suɠulani diɛni ma. É ɠɛni ti ma: «Gè segi ta wogɛ mɔnɔ. Gè foloi ɠaani, ta alugi, ta somideɠa puugɔ maazu ɠilagiti (11), ti ʋaani, ti nɔkɔ bù kàkalaʋɛ.»"},{"book":"Zenɛze","chapter":"37","verse":"10","text":"É suɠulani kɛɛɠɛ ta diɛni ma, naa zelii lo ma, é ɠɛ ma: «Segi naa ʋoluʋɛ ɠa ga lee, nii è bogai? Ɗa kaazu ga nà-o, è-lee-o, gá è-liɛni, gi kpein gá ʋaazu, gi nɔkɔ è wu?»"},{"book":"Zenɛze","chapter":"37","verse":"11","text":"Diɛni ti ɠɛni toloi ɠulazu la, kɛlɛ kɛɛɠɛ naama vaiti makɛni ɠigi zu."},{"book":"Zenɛze","chapter":"37","verse":"12","text":"Zozɛfe diɛni ti liini Sikɛme lugiti su ʋele, ga ti ti-ɠɛɛ ná-togani ɓulugi makɛ."},{"book":"Zenɛze","chapter":"37","verse":"13","text":"Izilayɛle ɠɛni Zozɛfe ma: «Nà pɔ gè è leʋe è-liɛni pɔ bɛ, ti togani ɓulugi makɛsuʋɛ Sikɛme.» É gooɠaaʋoteni, é ɠɛ ma: «Kɛ̀ɛ, nà ɠaa.»"},{"book":"Zenɛze","chapter":"37","verse":"14","text":"Izilayɛle ɠɛni ma: «Li, è è-liɛni pɛtɛ, ni ti ɠɛdɛgɛ, ta ni faa nɔpɛ ge la toganiiti ba, è ɠale ma, è ʋa ga ti-maawoo ʋagɔi pɔ̀.» É Zozɛfe leʋeni ɠana, é zeɠe Eɓelɔn nɛmɛi zu, é li Sikɛme ʋele zɔli."},{"book":"Zenɛze","chapter":"37","verse":"15","text":"Ti ɠomini ta zunui ta, é ɗa diɛni ɠaiziɛ dɔɓɔi zu. É gaazaɠani, é ɠɛ ma: «Leeni ɠa è gaiziɛzu?»"},{"book":"Zenɛze","chapter":"37","verse":"16","text":"Zozɛfe gooɠaaʋoteni, é ɠɛ ma: «Nà dìɛni gaiziɛzu. Nà è maanɛɛnɛzu, ná lɛ ga ze, ʋɛ dìɛni ti togani ɓulugi makɛsu ná.»"},{"book":"Zenɛze","chapter":"37","verse":"17","text":"Zunui ɠɛni ma: «Ti zeɠea ʋɛ, ti li, tɔɔzei gè mɛnini, ti ɗa ɠɛ ma: ‹Ade li Dotan.› » Zozɛfe ʋilɛni diɛni kɔɠɔ ʋogi ʋa, é ɗa li, é ti ɠa Dotan."},{"book":"Zenɛze","chapter":"37","verse":"18","text":"Ti kaai ma ɠoozama, kɛɛzu é maaɓuɠa ti ʋa, ti yaavai ɠilini ma ga ti paa."},{"book":"Zenɛze","chapter":"37","verse":"19","text":"Ti ɠɛni ɓɔɠɔ ma: «Se bo nui ʋɛtɛ, é ʋaazu."},{"book":"Zenɛze","chapter":"37","verse":"20","text":"À ʋa, ade paa, de pili zeɠezaɠai taɠila su. Ada ɠɛ ma nɔ sua vilɛi ta ɠa é sogai, da pɛtɛ naazu ʋelegi ná-segiti ti ʋaazu ɠɛɛzu la.»"},{"book":"Zenɛze","chapter":"37","verse":"21","text":"Siɛgi zu Luɓɛn naa mɛnini la, é Zozɛfe maaloboni, é ɠɛni pɔ, é kula ti ya. É ɠɛni ti ma: «Ade mina zɛnvui ɠula zea.»"},{"book":"Zenɛze","chapter":"37","verse":"22","text":"Luɓɛn ɠɛni ti ma mɔnɔ: «À mina ɲamai ʋu! À seɠe, wo pili zeɠezaɠai nii zu, é teʋebai zu, kɛlɛ à mina yeeloo ma.» É ɠɛni ɠisiɛzu ga é kizo, nii a kɛ é gaaɠale ma, é li kɛɛɠɛ ʋɔ bɛ."},{"book":"Zenɛze","chapter":"37","verse":"23","text":"Siɛgi zu Zozɛfe zeelini la diɛni pɔ bɛ, ti ná-seɠe ʋɔnɛgi ɠulani ma."},{"book":"Zenɛze","chapter":"37","verse":"24","text":"Ti soni, ti seɠe, ti pili zeɠezaɠai ɓogi zu, nii suɲakai ɠɛni de, ziɛ nɔpɛ ge la ɠɛni su."},{"book":"Zenɛze","chapter":"37","verse":"25","text":"Ti zeini naa ʋoluma, ti ɗa daamii wo. Ti ɠaazuwuzeɠeni, ti wɛlɛ, ti Isemayɛle nuiti ma ʋɛbɛi ɠa, ti ɗa ʋa, ti ɗa zeɠe Galaade, ta-ɲɔmɛiti kasɔɠiliai ga gulu mana maku nɛɛnɛgi ma aniiti, ti ɠɛni liizu ga tiye Ezipete yooi zu."},{"book":"Zenɛze","chapter":"37","verse":"26","text":"Ná nɔ, Zuda ɠɛ kɛɛɠɛleaiti ma: «Lee ɠulanuma ɠa da sɔlɔɔ, da de-leɠei ʋaana, de ma ɲamai lɔɔɠu?"},{"book":"Zenɛze","chapter":"37","verse":"27","text":"Ade li, de pɔdi Isemayɛle nuiti ma, de mina yeevɔɔɠu ba, mazɔlɔɔ de-leɠei ɠa ga de-ma ɲamai ta!» Kɛɛɠɛleaiti ti woiloni goo ma."},{"book":"Zenɛze","chapter":"37","verse":"28","text":"Yaaɠoiti ti ɠɛni zeɠezu Madiyan, naati teʋesuʋɛ, ti Zozɛfe mɛɛnni, ti tɛ, ti kula zeɠezaɠai zu, ti pɔdini Isemayɛle nuiti ma ga wali ɠae ʋuufelegɔ (20), naati ti lii la Ezipete yooi zu."},{"book":"Zenɛze","chapter":"37","verse":"29","text":"Siɛgi zu Luɓɛn ʋaani la ʋolu zeɠezaɠai laaʋɛ, Zozɛfe la mɔ ɠɛni su. É ɠɔba zeɠeiti balini ga kidaaʋiligi maaʋele ma."},{"book":"Zenɛze","chapter":"37","verse":"30","text":"É ɠaleni ma kɛɛɠɛleaiti pɔ bɛ, é ɠɛ ti ma: «Doungoi la mɔ ná! Leeni ɠa nà kɛ?»"},{"book":"Zenɛze","chapter":"37","verse":"31","text":"Ti Zozɛfe ná-seɠei zeɠeni, ti boli zinɛi ɠɔdaaleʋe, ti dɔ ma ɲamai wu."},{"book":"Zenɛze","chapter":"37","verse":"32","text":"Ti ná-seɠe ʋɔnɛgi leʋeni ti-ɠɛɛ ma, ti ɠɛ ma: «Wɛlɛ nii ɠa gi kaai! Pɛtɛ, ni è-loun zunui ná-seɠei laade.»"},{"book":"Zenɛze","chapter":"37","verse":"33","text":"Zakɔɓe kwɛɛni, é ɠɛ ma: «Dòun zunui ná-seɠei ʋe! Sua vilɛi ta soga! Zozɛfe ʋaliʋalia ga!»"},{"book":"Zenɛze","chapter":"37","verse":"34","text":"Zakɔɓe ná-seɠeiti balini ga ga kidaaʋiligi maaʋele, é zaamaɠili ga saa wɔlɔ wo seɠei, é folo mɔinmɔin kɛɛni ná-doun zunui ná-saa wɔlɔi ɠa."},{"book":"Zenɛze","chapter":"37","verse":"35","text":"Ná-doun zunuiti ta ná-doun anzanuiti kpein ti ʋaani gaanɛɛnɛzu, kɛlɛ é la ɠɛni yeezeini gaanɛɛnɛ nɔpɛ bu. É ɠɛni ɠɛɛzu ti ma: «Nà yɛsu wɔlɔzu, eyɛsu gè yei dòun zunui ʋɔ bɛ gɔvɛalaazu!» É ɠɛni ba nɔ, é ɗa wɔlɔ ná-doun zunui zaa vai zu."},{"book":"Zenɛze","chapter":"37","verse":"36","text":"Madiyan nuiti ti Zozɛfe ʋɔdini Ezipete yooi zu Potifaal ma, nii é ɠɛni ga Falaɠɔn ná-botiɠɛ nu wolai ta, masagi makɛ nuiti ta-ɠundiɠii."}]}