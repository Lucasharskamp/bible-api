{"data":[{"book":"2 Timɔte","chapter":"4","verse":"1","text":"Naa ɠa é ba, GALA ta Yesu Kilista ɠaazu, Kilista nii é ʋaazu nu vuluiti ta gɔvɛiti tukpɔɠaaleʋezu, ta tɔun paa vai ta ná-masadai maaʋele ma, nà devei nii veezu è ya, gè maaɓakpa, naama levei ɠa é ga:"},{"book":"2 Timɔte","chapter":"4","verse":"2","text":"GALA daawooi laazeeli, daazeeli ga gilimai siɛnɔpɛ su, ma yeeɠɛɠala ɠɛni de, ɓaa ma yeeɠɛɠala mina ɠɛ de, gaalɛɛ ga pagɔ, è zelii lo, è nuiti iɲɔdɔ, è ɗa kalagi wo ga ziilɔɔ laazeeliai pɛ."},{"book":"2 Timɔte","chapter":"4","verse":"3","text":"Mazɔlɔɔ yeeɠɛɠalai ɠa ʋaazu, názu nuiti ti la mɔ wɔinɗa ga ti ʋa woilo gaama ɠalagi ma, kɛlɛ ta ʋilɛ ti ɓɔɠɔyiimaiti nɔ ʋolu, ta kalamɔinti gaalɛ ba, ga nii nɛai ti ʋɛ, naati ti ɗa naa nɔ wo ti ma."},{"book":"2 Timɔte","chapter":"4","verse":"4","text":"Ta ɠɛlɛ woilosu gaamai ma, ti ɠaaʋote zɛɛ vaalaali ɓɔɛiti ma."},{"book":"2 Timɔte","chapter":"4","verse":"5","text":"Kɛlɛ ɗɔun, ɠɛ ga sɔɓelama nu fai pɛ su, è yiilɔɔ kpɔlɔiti bu, ɗa-lɛnɛbo botii ɠɛ Woo Niinɛ Ʋagɔi laazeeli vai zu, ɗa-wotii ɠaaɓela ga pagɔ."},{"book":"2 Timɔte","chapter":"4","verse":"6","text":"Mazɔlɔɔ nɔ̀un, nà ga ʋa ɠɛɛzu ga puya zalaɠai, dìi yeei zeelia."},{"book":"2 Timɔte","chapter":"4","verse":"7","text":"Gè kɔɔ ʋagɔi ɠɔa. Gè nà-kpizɛi ɠaaɓelaga. Gè kidaaleʋei makɛgɛ."},{"book":"2 Timɔte","chapter":"4","verse":"8","text":"Niizu niina, masa bɔɔlɔgi é ga telebo kelei, naa makɛgɛ bɛ̀. Maliɠii, tukpɔɠaaleʋe nui telebogai, naa ɠa é feezu zèa naama volo ná. Nà ɠila taade, kɛlɛ toɠa fe naati pɛ zea, niiti ti ná-kulakɛlɛmai maaɓɔunsu, nɛai ti ʋɛ."},{"book":"2 Timɔte","chapter":"4","verse":"9","text":"Ɠaaɓa, è ʋa pɔ̀ bɛ fala."},{"book":"2 Timɔte","chapter":"4","verse":"10","text":"Mazɔlɔɔ Demase ɓeteʋea bà, tɔɔzei eteai nii zu vaiti gola nɛɛʋɛ bɛ, é lia Tesalonike. Kelesɛnse liiʋɛ Galate yooi zu, Tite li Dalamasi yooi zu."},{"book":"2 Timɔte","chapter":"4","verse":"11","text":"Luke ɠila kpe nɔ ɠa é bà ʋɛ. Maleke zeɠe, è ʋaa la ʋɛ, mazɔlɔɔ toɠa zoo é ɓɔ bà nà-botii zu."},{"book":"2 Timɔte","chapter":"4","verse":"12","text":"Gè Tisike leʋegɛ Efɛze."},{"book":"2 Timɔte","chapter":"4","verse":"13","text":"Ɗa ɠɛna ʋaa, ʋa bɛ̀ ga tookɔba wolai gè zɛni Kaalapuse ʋɔ bɛ, Toloase, ta sɛʋɛ ɓiligiti, ma un ge daa ma mɛɛ ga kɔlɔ zɛʋɛiti.4:13 kɔlɔ zɛʋɛiti: ti ɠɛni ga kɔlɔ ɓiligi ti ɓɛtɛai ga baala kɔlɔi ɓaa boli ɠɔlɔi, nii ti ɠɛni sɛʋɛi ɠɛɛzu ma."},{"book":"2 Timɔte","chapter":"4","verse":"14","text":"Ɠain bo nui Alɛgezandele faa ɲɔi wola ɠɛɛʋɛ ga ze. Maliɠii ɠa sala, é zoloo ná-kɛɛwotiiti ma."},{"book":"2 Timɔte","chapter":"4","verse":"15","text":"Ɗa ɓalaagi, dama la, mazɔlɔɔ buzeɠeʋɛ gá-ɓɔɛiti daalɔɠɔma gola."},{"book":"2 Timɔte","chapter":"4","verse":"16","text":"Kɛ̀ai ma ɓɔɠɔ maalobosu mɔungi tukpɔɠaaleʋezuʋɛ, nu nɔpɛ ge la ɠɛni loni pòlu, kɛlɛ ti pɛ ti ɠɛlɛni bà. GALA ge mina naa leve ti unma."},{"book":"2 Timɔte","chapter":"4","verse":"17","text":"Kɛlɛ Maliɠii ɠa é ɓɔni bà, é sɛ̀bɛlɔ, naa ɠa é kɛɛni, gè zooni gè GALA daawooi laazeeli ga pagɔ zii ɠiligiti pɛ ma, gè ɠula zalai la."},{"book":"2 Timɔte","chapter":"4","verse":"18","text":"Maliɠii ɠa kùla kɛɛwoti ɲɔiti pɛ su. Toɠa kìzo, é dɔ̀ ná-masadai zu geeɠɔlɔgi zu. Lɛbiyai ɠɛ tɔun bɛ, eyɛsu ɠɔ! Amina!"},{"book":"2 Timɔte","chapter":"4","verse":"19","text":"Gè Pilisile ta Akilase luʋɔ, ta Wonezifɔle ná-pɛlɛyeɠei."},{"book":"2 Timɔte","chapter":"4","verse":"20","text":"Elasete yɛgɛ Kolɛnte, ta gè Tolofime yɛgɛ Milɛ, tɔɔzei é la ɠɛdɛni."},{"book":"2 Timɔte","chapter":"4","verse":"21","text":"Ɠaaɓa, è ʋa pɔ̀ bɛ aisa samai ʋa zeeli. Ebuluse, ta Pudɛn, ta Linuse, ta Kelodia, ta ade-ɠɛɛloin zɔiti pɛ ta è luʋɔsu."},{"book":"2 Timɔte","chapter":"4","verse":"22","text":"Maliɠii yɛ è-yɛnvui ʋa. GALA ná-zaalai yɛ wo ʋa. Amina."}]}