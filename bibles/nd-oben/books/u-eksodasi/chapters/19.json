{"data":[{"book":"U-Eksodasi","chapter":"19","verse":"1","text":"Ngosuku olufanayo, emva kwezinyanga ezintathu abantu bako-Israyeli besuke eGibhithe bafika enkangala yeSinayi."},{"book":"U-Eksodasi","chapter":"19","verse":"2","text":"Sebesukile eRefidimu bangena enkangala yeSinayi bamisa amathente abo phansi kwentaba."},{"book":"U-Eksodasi","chapter":"19","verse":"3","text":"Lapho-ke uMosi wakhuphukela kuNkulunkulu entabeni, uThixo esentabeni wabiza uMosi wathi kuye, “Tshela abantu bendlu kaJakhobe labantu bako-Israyeli, uthi"},{"book":"U-Eksodasi","chapter":"19","verse":"4","text":"‘Lina ngokwenu lizibonele engikwenze eGibhithe lokuthi ngilithwele ngamaphiko okhozi ngaliletha lapha kimi."},{"book":"U-Eksodasi","chapter":"19","verse":"5","text":"Ngakho-ke lingangilalela ligcine isivumelwano sami lani lizakuba ligugu kimi phakathi kwezizwe zonke. Lanxa umhlaba wonke ungowami,"},{"book":"U-Eksodasi","chapter":"19","verse":"6","text":"lina kimi lizakuba ngumbuso wabaphristi lesizwe esingcwele.’ Yiwo amazwi okumele uwakhulume kwabako-Israyeli.”"},{"book":"U-Eksodasi","chapter":"19","verse":"7","text":"UMosi wabuyela ebantwini, wafika wabuthanisa abakhokheli babantu wabatshela okwakutshiwo nguThixo."},{"book":"U-Eksodasi","chapter":"19","verse":"8","text":"Bonke bavuma ngalizwi linye bathi, “Sizakwenza konke uThixo athe sikwenze.” UMosi wambikela uThixo okwakukhulunywe ngabantu."},{"book":"U-Eksodasi","chapter":"19","verse":"9","text":"UThixo wasesithi kuMosi, “Ngizakuza kini nginjengeyezi elimnyama ukuze abantu bangizwe ngikhuluma lawe. Ngakho ngezikhathi zonke bazakholwa kuwe.” UMosi watshela uThixo okwakutshiwo ngabantu."},{"book":"U-Eksodasi","chapter":"19","verse":"10","text":"Ngakho uThixo wathi kuMosi, “Buyela ebantwini ubangcwelise lamhla lakusasa. Batshele bagezise izigqoko zabo"},{"book":"U-Eksodasi","chapter":"19","verse":"11","text":"kuthi ngelanga lesithathu libe selilungiselele ngoba ngalelolanga uThixo uzakwehlela entabeni yeSinayi abantu bonke bekhangele."},{"book":"U-Eksodasi","chapter":"19","verse":"12","text":"Yenzela abantu imingcele malungana lentaba, ubatshele uthi, ‘Limukani! Lingakhweli entabeni, kumbe ukufika phansi kwayo. Lowo ozasondela entabeni uzabulawa.’"},{"book":"U-Eksodasi","chapter":"19","verse":"13","text":"Ngempela uzatshaywa ngamatshe kumbe acitshwe ngemitshoko kodwa angathintwa ngesandla. Akukhathalekile ukuthi ngumuntu loba yinyamazana akusoze kuvunyelwe ukuphila. Bazakhwela entabeni kuphela nxa uphondo lwenqama selukhale isikhathi eside.”"},{"book":"U-Eksodasi","chapter":"19","verse":"14","text":"Ngemva kokuba uMosi esehlile entabeni waya ebantwini wabangcwelisa basebegezisa lezigqoko zabo."},{"book":"U-Eksodasi","chapter":"19","verse":"15","text":"Wathi ebantwini, “Lungiselelani ilanga lesithathu. Zilani omkenu.”"},{"book":"U-Eksodasi","chapter":"19","verse":"16","text":"Ekuseni ngelanga lesithathu kwaba lomdumo lombane othuthumelisayo, leyezi elikhulukazi lehlela phezu kwentaba, kwezwakala lomsindo omkhulu wecilongo. Abantu bonke ezihonqweni besaba, baqhaqhazela."},{"book":"U-Eksodasi","chapter":"19","verse":"17","text":"UMosi wasebakhokhela ebasusa emathenteni ebasa kuNkulunkulu. Bafika bema ngaphansi kwentaba."},{"book":"U-Eksodasi","chapter":"19","verse":"18","text":"Intaba yonke iSinayi yembeswa yintuthu ngoba uThixo wehlela phezu kwayo ngesimo somlilo. Intuthu yathunqa ngamandla isiya phezulu kungathi iphuma emphongolweni."},{"book":"U-Eksodasi","chapter":"19","verse":"19","text":"Njalo umsindo wecilongo waya ulokhu ukhula. UMosi wakhuluma, kwathi ilizwi likaNkulunkulu lamphendula."},{"book":"U-Eksodasi","chapter":"19","verse":"20","text":"UThixo wehlela phezu kwentaba iSinayi, wabizela uMosi khona. Ngakho uMosi wakhwela,"},{"book":"U-Eksodasi","chapter":"19","verse":"21","text":"UThixo wasesithi kuye, “Buyela phansi uyexwayisa abantu ukuba bangaqali ukweqa imingcele ukuba babone uThixo ngoba bangafa ngobunengi."},{"book":"U-Eksodasi","chapter":"19","verse":"22","text":"Labaphristi abaya kuThixo kumele bazenze babengcwele, funa uThixo ababhubhise.”"},{"book":"U-Eksodasi","chapter":"19","verse":"23","text":"UMosi wathi kuThixo, “Akulamuntu ongakhwela entabeni yeSinayi ngoba wena ngokwakho wathi bangakwenzi lokho. Uthe ngenze imingcele egombolozela intaba ngitshele abantu bangasondeli kuyo ngoba ingcwele.”"},{"book":"U-Eksodasi","chapter":"19","verse":"24","text":"Kodwa uThixo wathi, “Yehla uyebuya lo-Aroni. Kodwa abaphristi labantu akumelanga ukuba beqe imingcele besiza lapho ngoba ngingabaphendukela.”"},{"book":"U-Eksodasi","chapter":"19","verse":"25","text":"Ngakho uMosi wehla waya ebantwini wabatshela."}]}