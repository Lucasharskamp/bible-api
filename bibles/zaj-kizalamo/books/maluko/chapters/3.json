{"data":[{"book":"MALUKO","chapter":"3","verse":"1","text":"Abaho, Yesu kabweleganya kabili muing'anda ya nhambiko. Amo kukala na munhu yali na mkono uholole."},{"book":"MALUKO","chapter":"3","verse":"2","text":"Wanhu wayagwe wakalile haja wakala wozahila kilamso cha kumtagusila Yesu, avo wamulola ng'hani wone kamba kohonya Mdizua da Mhumulo."},{"book":"MALUKO","chapter":"3","verse":"3","text":"Yesu kamulongela ija imunhu yali na mkono uholole, “Ima hano haulongozi wa wanhu wose.”"},{"book":"MALUKO","chapter":"3","verse":"4","text":"Abaho, Yesu kawauza waja iwanhu, “Malagizo getu gotulongela tutende kinhu chaki Mdizua da Mhumulo? Kutenda ganogile ama gehile? Kuukombola ugima wa munhu ama kuubananga?”"},{"book":"MALUKO","chapter":"3","verse":"5","text":"Yesu kawalola wanhu wose na lusango, ila kipigiti kikija kona bazi na giogio sama yao, kwavija wakala na mioyo midala na wapotela. Abaho, kamulongela ija imunhu, “Golosa mkono wako.” Na heyo kaugolosa, na mkono wake uhona."},{"book":"MALUKO","chapter":"3","verse":"6","text":"Avo Mafalisayo walawa hanze ya ing'anda ya nhambiko na waiting'hana na wanhu wa Helode,3:6 Wanhu wa Helode nhegulo yake wanhu wakalile muutawala kulawa mmulango wa Helode Mkulu na mwanage yokemigwa Helode Antipa. na wasonga kuzahila nzila ya kumkoma Yesu."},{"book":"MALUKO","chapter":"3","verse":"7","text":"Yesu na wanahina zake wachola kuna Idilamba da Galilaya na dale kulu da wanhu dimkweleleza."},{"book":"MALUKO","chapter":"3","verse":"8","text":"Viwahulike gaja gose goyokala yotenda, wanhu bwando wamwizila kulawa Yudea, Yelusalemu, Idumea, na isi za mwambu wa ikabili wa Ulwanda lwa Yolodani, na isi zose zizunguluke Tilo na Sidoni."},{"book":"MALUKO","chapter":"3","verse":"9","text":"Kwavija kukala na dale kulu da wanhu, Yesu kawalongela wanahina zake wamwikile goya ngalawa, giladi wanhu sambiwamkukusule."},{"book":"MALUKO","chapter":"3","verse":"10","text":"Yesu kawahonya wanhu bwando, na wanhu wose wakalile watamu wakiibabanika womcholela giladi wamgoge."},{"book":"MALUKO","chapter":"3","verse":"11","text":"Na vinyamkela viwamuwene Yesu, wawagwisa hasi wanhu iwawavagale haulongozi wake, waguta nyangi, walonga, “Gweye iyo Mwana wa Mulungu!”"},{"book":"MALUKO","chapter":"3","verse":"12","text":"Ila Yesu kawalagiza vinyamkela sambiwamulongele munhu yoyose kamba heyo iyo yalihi."},{"book":"MALUKO","chapter":"3","verse":"13","text":"Yesu kakwela mkigongo na kuwakema wanhu yaawalondile, na hewo wamuwinza."},{"book":"MALUKO","chapter":"3","verse":"14","text":"Kawasagula wanhu longo dimwe na wabili awo vivija yaawakemile watumigwa wa Kilisto, wondawakale na heyo na yondayawatume wachole kuupeta Usenga Unogile,"},{"book":"MALUKO","chapter":"3","verse":"15","text":"na kawagwelela udaho wa kuwinga vinyamkela."},{"book":"MALUKO","chapter":"3","verse":"16","text":"Na wano iwo wanhu longo dimwe na wabili yaawasagule Yesu. Simoni, Yesu yamgwelele twaga da Petulo,"},{"book":"MALUKO","chapter":"3","verse":"17","text":"Yakobo na ndugu yake Yohana, wana wa Zebedayo, Yesu yaawakemile Boaneji, nhegulo yake, “Wana wa Mdumo,”"},{"book":"MALUKO","chapter":"3","verse":"18","text":"Endelea, Filipo, Batolomayo, Matayo, Tomaso, Yakobo mwana wa Alufayo, Tadayo, Simoni yakalile yokemigwa Mgombeleza Isi ya Islaeli,"},{"book":"MALUKO","chapter":"3","verse":"19","text":"na Yuda Isikalioti yamuhonzile Yesu."},{"book":"MALUKO","chapter":"3","verse":"20","text":"Yesu kachola ukae. Dale kulu da wanhu waiting'hana mwanza uyagwe mbaka Yesu na wanahina zake hawapatile kipigiti cha kuja."},{"book":"MALUKO","chapter":"3","verse":"21","text":"Mulango wake viwahulike, wachola kumsola kwavija wanhu wakala wolonga, “Kana luwege!”"},{"book":"MALUKO","chapter":"3","verse":"22","text":"Wafundiza wayagwe wa Malagizo ga Musa walawile Yelusalemu walonga, “Kana Belizebuli, mkulu wa vinyamkela iyo yomgwelela mhiko za kuwinga vinyamkela.”"},{"book":"MALUKO","chapter":"3","verse":"23","text":"Avo Yesu kawakema na kawalongela mmahala, “Mwenembago kodahaze kukiiwinga mwenyego?"},{"book":"MALUKO","chapter":"3","verse":"24","text":"Kamba undewa uhaigola mmadalemadale, gogomba genyego kwa genyego, undewa hiwo wopwililika.”"},{"book":"MALUKO","chapter":"3","verse":"25","text":"Kamba mulango uhaigola mmadalemadale, gogomba genyego kwa genyego, mulango hiwo wopwililika."},{"book":"MALUKO","chapter":"3","verse":"26","text":"Avo kamba undewa wa Mwenembago uhaigola mmadalemadale haugendelela, ila wopwililika na kupotela."},{"book":"MALUKO","chapter":"3","verse":"27","text":"“Haduhu munhu yodaha kwingila mng'anda ya munhu yali na mhiko na kumsolela vinhu vake, mbaka yanduse kumfunga munhu iyo yali na mhiko. Abaho, leka yadahe kum'boka vinhu vake."},{"book":"MALUKO","chapter":"3","verse":"28","text":"“Nowalongela ikweli, vilozo vose na mbuli zose za ufukuzi za wanhu vogeligwa kumgongo."},{"book":"MALUKO","chapter":"3","verse":"29","text":"Ila munhu yoyose yondayamfukulile Loho wa Mulungu, havidahika kugeligwa kumgongo, kwavija katenda vilozo va digunge.”"},{"book":"MALUKO","chapter":"3","verse":"30","text":"Yesu kalonga vino kwavija wakala wolonga, “Kana kinyamkela.”"},{"book":"MALUKO","chapter":"3","verse":"31","text":"Abaho, mamaake na wadodo zake Yesu weza. Wema hanze, wamulagiza munhu yengile mng'anda yakamkeme."},{"book":"MALUKO","chapter":"3","verse":"32","text":"Dale da wanhu wakalile wamzunguluke, wamulongela, “Mamaako na wadodo zako na lumbu zako wakunze wokuzahila.”"},{"book":"MALUKO","chapter":"3","verse":"33","text":"Yesu kawedika, “Mamaangu yalihi? Na wadodo zangu walihi?”"},{"book":"MALUKO","chapter":"3","verse":"34","text":"Abaho, kawalola wanhu wamzunguluke na kulonga, “Wano iwo mamaangu na wadodo zangu!"},{"book":"MALUKO","chapter":"3","verse":"35","text":"Munhu yoyose yogatenda gaja goyolonda Mulungu, heyo iyo mdodo wangu, lumbu jangu, na mamaangu.”"}]}