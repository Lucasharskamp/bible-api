{"data":[{"book":"Matthew","chapter":"26","verse":"1","text":"Jisu'n hiwarakip ngai aminchusuo pha, ama'n asiamruoi ngaidiang aleiti,"},{"book":"Matthew","chapter":"26","verse":"2","text":"“Nini thengnga Rakaanna Kahoi omsik eii, halli miring sapa kha cross ah thatnasik a inpesuoksik eii ti nangni'n ningjet.” Suok 12:1-27"},{"book":"Matthew","chapter":"26","verse":"3","text":"Halli araming Caiaphas inti Thiampu kaliankhet inntuol khan thiampu kalianngai khat-um upa ngai inlei intuup,"},{"book":"Matthew","chapter":"26","verse":"4","text":"halli Jisu ruuk ah surra ama thatnasik chuonkha inleiminsuuk."},{"book":"Matthew","chapter":"26","verse":"5","text":"“Mipui ngai'n inphu maknasik,” “kahoi suungngachu thomui,” inmani'n inti."},{"book":"Matthew","chapter":"26","verse":"6","text":"Bethany ah kaom apumkaphar Simon inna Jisu kha aleiom."},{"book":"Matthew","chapter":"26","verse":"7","text":"Numeisa inkhat in aman katam sariak rimkahoi inthun alabaster lungbeel kasip inkhat aheichoiya Jisu koolla aheiwa, halli Jisu'n bu abak laitak khan aluchungnga aleibunpi. Luk 7:37,38"},{"book":"Matthew","chapter":"26","verse":"8","text":"Hiwahi siamruoi ngai'n inmu halli hoimaktheiya inheiti, “Angsik hiwarakip hi niminmangme?”"},{"book":"Matthew","chapter":"26","verse":"9","text":"“Ajarchu hiwa sariak hi aman katamma juorlia, sara ngaidiang sial kha pekacha eii!”"},{"book":"Matthew","chapter":"26","verse":"10","text":"Jisu'n angme inmani inti ajet ah, inmani diang ati, “Angsikme numeisanu ningminpoong? ama'n keisik ah chuon kathatak athojei."},{"book":"Matthew","chapter":"26","verse":"11","text":"Ajarchu sara ngaichu nangnile inchatlekleiya ning omsuom, takkha keichu nangnile inchatlekleiya omsuom numin. Innidan 15:11"},{"book":"Matthew","chapter":"26","verse":"12","text":"Ajarchu ama'n hiwa sariak rimkahoi hi kei kapum chungnga ibunthuon hin kei phuumnasik ama insuuksuo kha ejei."},{"book":"Matthew","chapter":"26","verse":"13","text":"Tuun kei'n inthiangnga nangni diang kitihi eii, manmasituol pumpui hiwa chongkahoi hi rilsuokna rakip khan, ama'n angme ileitho kha ama ngaidonna sikbit ah inrilsik eii.”"},{"book":"Matthew","chapter":"26","verse":"14","text":"Khawapha Judas Iscariot inti, siamruoi soomleini ngai karra inkhat in thiampu kalian ngaidiang asiya ati,"},{"book":"Matthew","chapter":"26","verse":"15","text":"“Kei'n ama kha nangnidiang kanapeii inchu, nangni'n keidiang angme ningnapesik?” Halli inmani'n amadiang dangkapum soomthum inleipeii."},{"book":"Matthew","chapter":"26","verse":"16","text":"Halli khawapha makheiya Judas in Jisu pesuok nasik aphakacha kha alei-entok."},{"book":"Matthew","chapter":"26","verse":"17","text":"Chol inchelmak waipool bakna nikhuo ma-insakhetni siamruoi ngai'n Jisu diang inheiwa ah inti, “Rakaanna kahoi bubak nasik kha nangsik hunme keini'n kinminsuuksik nimanuom?”"},{"book":"Matthew","chapter":"26","verse":"18","text":"Ama'n ati, “Khuopui khan luut inlang tuka-ang mi inkhat diang,” “Kei kapha juotungjei ‘Ochapa in ati, na-inna kei kasiamruoi ngaile kei Rakaanna kahoi kha thokinte juotiru.’ ”"},{"book":"Matthew","chapter":"26","verse":"19","text":"Jisu'n inmani diang itipi angnga, siamruoi ngai'n Rakaanna kahoi bu kha inleiminsuuk."},{"book":"Matthew","chapter":"26","verse":"20","text":"Kholei hei-epha khan, siamruoi soomleini le Jisu bubak nasik ah inlei in-ong."},{"book":"Matthew","chapter":"26","verse":"21","text":"Jisu'n bu inbaklai khan ati, “Adik nangni karra inkhat in kei anajuorsik eii.”"},{"book":"Matthew","chapter":"26","verse":"22","text":"Siamruoi ngaikha inmalung inleipoong theijei halli inmani rakip in amadiang inti, “Kei'n be Pumi?”"},{"book":"Matthew","chapter":"26","verse":"23","text":"Halli Jisu'n aleimasang, “Kheengnga keile inruoiya kut kanoom amatak in kei anapesuoksik eii. Minpkla 41:9"},{"book":"Matthew","chapter":"26","verse":"24","text":"Miring Sapa kha Chong inthiang in ileiril angnga alathisik eii, takkha Miring Sapa kha akapesuoksik miringpa sik achu angtuk ah poong kaom sikme! khawa mipa kha inleineimak in kheella amasik ah aleikatha sik eii!”"},{"book":"Matthew","chapter":"26","verse":"25","text":"Kapesuok sik Judas khan hongmasang, “Kei'n be, Ocha?”"},{"book":"Matthew","chapter":"26","verse":"26","text":"Inmani'n inbaklaitak khan, Jisu'n waipool kha aleiya rawaan apeli, akatherkhoijei, halli asiamruoi ngaidiang peli ati, “Lei-inlang bakru,” “hiwahi kei kataksa eii.”"},{"book":"Matthew","chapter":"26","verse":"27","text":"Halli ama'n rabing aleiya, Pathian diang rawaan apeli, inmani diang apeya, “Nangni rakip hiwahi inru” ati;"},{"book":"Matthew","chapter":"26","verse":"28","text":"“Ajarchu khawa chong-inkhitna, manu rakip ngaidamnasik ah akasar kei kathisen kha eii. Suok 24:8; Jer 31:31-34"},{"book":"Matthew","chapter":"26","verse":"29","text":"Kei'n nangni diang kitihi eii, kapa Rengramma nangnile inruoiya woikhat hiwa theibomju hi ni-insuom nasik nikhuo atungmak laiseng, kei'n tuunna inphut hiwa theibomju innuningjei.”"},{"book":"Matthew","chapter":"26","verse":"30","text":"Halli inmani'n laa insak ah Olives Chingtiang inleisi."},{"book":"Matthew","chapter":"26","verse":"31","text":"Khawa phakhan Jisu'n inmani diang ati, “Nangni rakip in awini zaantak hin keidiang insuina ningneisik eii, ajarchu hiwahi chong-inthiangnga injia kha ejei, ‘Pathian in keelngam kakhaalpa kha alathatsik eii, halli keelngam rahooi ngaikha inlachaangdar sik eii.’ Zech 13:7"},{"book":"Matthew","chapter":"26","verse":"32","text":"Takkha woikhat kei'n kahongringli, kei'n nangni matiang Galileeya kasisik eii.” Matt 28:16"},{"book":"Matthew","chapter":"26","verse":"33","text":"Peter in Jisu diang aleimasang, “Mi rakip in nangdiang insuina innei-innum, Kei'n chu angtikniteii insuina neinuning!”"},{"book":"Matthew","chapter":"26","verse":"34","text":"Jisu'n Peter diang heiti, “Kei'n nang diang inthiangnga kitihi eii, awini zaantak hin Arkhong khan akhuong makma, nang in keihi woithum nazoot nutin.”"},{"book":"Matthew","chapter":"26","verse":"35","text":"Peter'n leimasang, “Kei'n pumile thisuomsik asuok innum, kei'n chu nangkha zootmak suptho nathonuning!”"},{"book":"Matthew","chapter":"26","verse":"36","text":"Khawa phakhan Gethsemane intiya inkoi amun khan Jisu'n inmanile inruoiya inheiwapha, siamruoi ngaidiang ati, “Kei'n soson kasiya Pathian kani phakhan, nangni hiwahin lei-inongru.”"},{"book":"Matthew","chapter":"26","verse":"37","text":"Pumi'n amale inruoiya Peter khat-um Zebedee sangai inni aleiruoi, halli pumi kha malung poongnale malung dongna khan aleisip."},{"book":"Matthew","chapter":"26","verse":"38","text":"Khawa phakhan pumi'n inmani diang ati, “Kei karathahi thisik katungnga apoongjei; nangni hin om-inlang, keile inruoiya inringchak kha erui.”"},{"book":"Matthew","chapter":"26","verse":"39","text":"Ama'n matiang lekkhat asidetli, ameel nuoitiang enna inbok ah aleini, “E kapa, hiwahi acha-inchu kei diangnga inphut poongna rabinghi nakhaipiro! kha e-innum kei kalungdou emarase, takkha nang nalungdou kha erase.”"},{"book":"Matthew","chapter":"26","verse":"40","text":"Halli ama'n siamruoi inthum ngaidiang heikirpha, inmani inleizaal kha ajuomu, halli Peter diang ati, nangni'n “Kei le angtiame phadan inkhat um ningna-inringchak puimatormak?"},{"book":"Matthew","chapter":"26","verse":"41","text":"Nangni'n matheemna khan ningchulmak nasik, inringchak inlang niru; ratha inchu athozoot, takkha taksa inchu asuol.”"},{"book":"Matthew","chapter":"26","verse":"42","text":"Woikhat um Jisu'n inlet ah akirra nina ajuonei, “E kapa, hiwa rabinghi Kei'n ka-inmak innum khaikathamak sik ejei inchu, nalungdou kha inthorase,”"},{"book":"Matthew","chapter":"26","verse":"43","text":"Ama'n woikhat heikirpha siamruoi ngai inleizaal kha ajuomunook; ajarchu inmani inmit leimakek matormu."},{"book":"Matthew","chapter":"26","verse":"44","text":"Jisu'n inmani woikhat amathaanna akirli, woithum huuina nina kha chongramol in-angrip ah aleini."},{"book":"Matthew","chapter":"26","verse":"45","text":"Khawa phakhan Jisu'n siamruoi ngaidiang aheikirra ati, “Nangni tuunkatug ninglazaalla poong ninglamachum be? Enru! phadan kha ajuonaijei; Miring Sapa kha manu karoon ngai kutchungnga inpenasik."},{"book":"Matthew","chapter":"26","verse":"46","text":"Intheitaru, eini situi; enru, kei kanapesuok sik mi kha hin omjei!”"},{"book":"Matthew","chapter":"26","verse":"47","text":"Jisu'n chong arilla omlaitak khan, enro, Judas, siamruoi soomleini ngai karra inkhat kha ahongjei, halli thiampu kalian ngaili katar ngai ihongtir, chemli ramol kachoi mipui katamtak amale inhong inruoi."},{"book":"Matthew","chapter":"26","verse":"48","text":"Halli pumi kapesuokpa khan jetna inkhat apeya aleiti, “Kei'n kimazoop mi kha eii; amakha surru!”"},{"book":"Matthew","chapter":"26","verse":"49","text":"Khawa phatak khan Judas Jisu koolla ahongnga, “Ocha, chubei” tia, amakha hongmazoop."},{"book":"Matthew","chapter":"26","verse":"50","text":"Jisu'n amadiang ati, “Suopui, nang in thosik ah nihong kha angme innot ah thoro!”"},{"book":"Matthew","chapter":"26","verse":"51","text":"Khat-um enru, Jisu le leikaom inmani ngai karra inkhat in achem keisuoa thiampu kaliankhet suokpa kuorkha aleitukthakpi."},{"book":"Matthew","chapter":"26","verse":"52","text":"Khawa phakhan Jisu'n amadiang ati, “Nachem kha akok ah thunkirro,” “Ajarchu chem kachoi rakip chemma inthisik eii."},{"book":"Matthew","chapter":"26","verse":"53","text":"Marwaan tirton legion26:53. Roman raalmi 6000 dam eii soomleini kakhel tuuntak kakoolla juomasuo nasik kei'n kapadiang nimatornutin tia nang na-ngaidonbe?"},{"book":"Matthew","chapter":"26","verse":"54","text":"Kha katho inchu, angtho thoa Chong inthiang kha hintia asuoksik eii itikha huui tungniame?”"},{"book":"Matthew","chapter":"26","verse":"55","text":"Khawa phadantak khan Jisu'n mipui ngaidiang ati, “Dan kamakoi inkhat kasur sik angnga nangni'n chem khat-um ramol ningchoiya kei kanasur ninghongbe? Nisuorakip ah kei'n Biak-inn khan ka-in-ongnga kaminchu, halli nangni'n kei nasurmak chu. Luk 19:47; 21:37"},{"book":"Matthew","chapter":"26","verse":"56","text":"Takkha hiwarakip ngaihi Pathian chongkachoi ngai imajia chong kha tungnasik ah kasuok eii.”"},{"book":"Matthew","chapter":"26","verse":"57","text":"Halli Jisu kasur ngai'n Dan ocha ngaili katarngai inlei-inchunna, Thiampu Kaliankhet Caiaphas inna Jisu kha inleiruoi."},{"book":"Matthew","chapter":"26","verse":"58","text":"Takkha Thiampu Kaliankhet inntuol katung Peter in inlaakjenna anuk leijui, halli aluut ah angme hongkasuok sik ennasik raalpa ngai khale inlei in-ong."},{"book":"Matthew","chapter":"26","verse":"59","text":"Thiampu kalian ngaile katarrup rakip in Jisu chungnga akatuunmak sakhi thatnasik ah inleiratok;"},{"book":"Matthew","chapter":"26","verse":"60","text":"takkha ama jarra maleisei sakhi kape mi katamma inhong innum, inmani'n iteii um leimumu. Ahekna ah miring inni inhongnga inhongti,"},{"book":"Matthew","chapter":"26","verse":"61","text":"“Hiwa mipa'n, ‘Kei'n hiwa Pathian Biak-inn hi kathiatli nithum suungnga kasak mator aleiti.’ ”"},{"book":"Matthew","chapter":"26","verse":"62","text":"Thiampu Kaliankhet khan intheiya Jisu diang ati, “Nang iteii um masang nutinbe? nachungnga mi ngai'n inpe sakhi hi angme?”"},{"book":"Matthew","chapter":"26","verse":"63","text":"Takkha Jisu lei-omchianjei. Halli Thiampu Kaliankhet khan amadiang ati, “Pathian Sapa Messiah kha nang na-e inchu, akaring Pathian raming rakook inlang keinidiang rilro”"},{"book":"Matthew","chapter":"26","verse":"64","text":"Jisu'n amadiang ati, “Nang in natijei. Takkha kei'n nangni rakip diang kati, hiwa suoa Miring Sapa khan Akaraat khetpa changtiang in-ongnga marwaan suumphai chungnga ijuo kha nangni'n ningmusik eii!” Dan 7:13"},{"book":"Matthew","chapter":"26","verse":"65","text":"Khawa pha Thiampu Kaliankhet khan apuondiar katherra ati, “Pathian kha kase ah aril jei! hiwakheella eini'n sakhi leisik arei ommakjei? enru, Pathian kha kase ah irilkha nangni'n ningjetjei! Levi 24:16"},{"book":"Matthew","chapter":"26","verse":"66","text":"Nangni'n angme ninglangaidon?”"},{"book":"Matthew","chapter":"26","verse":"67","text":"Khawa phakhan inmani'n amaiya inmachilthuon halli kuttumma inleisuk; lekkhat ngai'n angemtaang inkabenna inti, Isa 50:6"},{"book":"Matthew","chapter":"26","verse":"68","text":"“E Messiah, tume nang kanawuok? keini diang heirilro!”"},{"book":"Matthew","chapter":"26","verse":"69","text":"Peter in tuolla in-ongnga omlai, Thiampu Kaliankhetpa suok numeisa inkhat aheiwa ah amadiang ati, “Nang um Galilee Jisu le ninglei-inruoi.”"},{"book":"Matthew","chapter":"26","verse":"70","text":"Takkha ama'n inmani rakip maikuungnga zootmak ah aheiti, “Nang itikha kei jetmong,”"},{"book":"Matthew","chapter":"26","verse":"71","text":"halli ama'n tuolkot khan asuok pha, leiilak suok numeisa inkhat in amakha aleimuwa khanna kaom mi ngaidiang ati, “Ama Nazareth Jisu le inlei-inlop eii.”"},{"book":"Matthew","chapter":"26","verse":"72","text":"“Kei'n mipa kha jettakmong tia khomaak lei-insaamma,” woikhat zootnook makjei."},{"book":"Matthew","chapter":"26","verse":"73","text":"Phabongkhat suo khawa koolla kangirra kaom ngai'n inheiwa ah Peter diang injuoti, “Inthiangnga nang um inmani ngai karra inkhat na-eii,” “Ajarchu nachongril khan kinnajet!”"},{"book":"Matthew","chapter":"26","verse":"74","text":"Khawa phakhan, “Tume ma kha kei jetmong katakchungnga Pathian in poongna naperase tia khomaak insaam aphut jei!”"},{"book":"Matthew","chapter":"26","verse":"75","text":"“Arkhong khan akhuongma, nang in kei kha woithum nazootnutin tia Jisu'n iti chongkha Peter in ahongngaidonjei.” Halli ama'n tuol asuok ah malung intook ah ajuochapjei."}]}