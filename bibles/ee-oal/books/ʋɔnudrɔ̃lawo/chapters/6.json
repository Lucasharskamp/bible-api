{"data":[{"book":"Ʋɔnudrɔ̃lawo","chapter":"6","verse":"1","text":"Israelviwo gawɔ nu si nye vɔ̃ le Yehowa ŋkume eye ƒe adre sɔŋ wòtsɔ wo de asi na Midiantɔwo."},{"book":"Ʋɔnudrɔ̃lawo","chapter":"6","verse":"2","text":"Midiantɔwo ƒe asi sẽ ɖe Israelviwo dzi ale gbegbe be Israelviwo wɔ bebeƒewo na wo ɖokuiwo ɖe towo tome, agadowo me kple sitsoƒewo."},{"book":"Ʋɔnudrɔ̃lawo","chapter":"6","verse":"3","text":"Ne Israelviwo ƒã nukuwo la, Midiantɔwo, Amalekitɔwo kple ɣedzeƒetɔ bubuwo vana dzea Israelviwo dzi."},{"book":"Ʋɔnudrɔ̃lawo","chapter":"6","verse":"4","text":"Woƒua asaɖa anyi ɖe anyigba la dzi, gblẽa nukuawo yi keke Gaza ke eye womegblẽa nu gbagbe aɖeke ɖi na Israelviwo o, alẽwo loo, nyiwo loo alo tedziwo o."},{"book":"Ʋɔnudrɔ̃lawo","chapter":"6","verse":"5","text":"Wovana kple woƒe lãhawo kple woƒe agbadɔwo abe ʋetsuviwo ene. Mele bɔbɔe be woaxlẽ ŋutsuawo kple woƒe kposɔwo o. Wovana dzea anyigba la dzi be woagblẽe keŋkeŋ."},{"book":"Ʋɔnudrɔ̃lawo","chapter":"6","verse":"6","text":"Midiantɔwo na Israelviwo da ahe ale gbegbe be wodo ɣli na Yehowa be wòaxɔ na yewo."},{"book":"Ʋɔnudrɔ̃lawo","chapter":"6","verse":"7","text":"Esi Israelviwo do ɣli na Yehowa le Midiantɔwo ta la,"},{"book":"Ʋɔnudrɔ̃lawo","chapter":"6","verse":"8","text":"edɔ Nyagblɔɖila aɖe ɖa, ame si gblɔ be, “Ale Yehowa, Israel ƒe Mawu la gblɔe nye si, ‘Mekplɔ mi do goe tso Egipte le kluvinyenyenyigba dzi."},{"book":"Ʋɔnudrɔ̃lawo","chapter":"6","verse":"9","text":"Meɖe mi le Egipte ƒe ŋusẽ te kple ame siwo katã te mi ɖe anyi la ƒe asi me. Menya wo ɖa le mia ŋgɔ eye metsɔ woƒe anyigba na mi."},{"book":"Ʋɔnudrɔ̃lawo","chapter":"6","verse":"10","text":"Megblɔ na mi be nyee nye Yehowa, miaƒe Mawu, migasubɔ Amoritɔwo ƒe mawuwo, ame siwo ƒe anyigba dzi miele la o, gake mieɖo tom o.’ ”"},{"book":"Ʋɔnudrɔ̃lawo","chapter":"6","verse":"11","text":"Gbe ɖeka la, Yehowa ƒe dɔla aɖe va nɔ anyi ɖe oɖumti la te le Ofra, le Yoas, Abiezritɔ la ƒe agble me. Yoaz ƒe vi, Gideon, ɣla eɖokui ɖe wainfiaƒe aɖe le vɔvɔ̃ na Midiantɔwo ta eye wònɔ lu klẽm kple asi."},{"book":"Ʋɔnudrɔ̃lawo","chapter":"6","verse":"12","text":"Yehowa ƒe dɔla la ɖe eɖokui fiae eye wògblɔ nɛ be, “Yehowa li kpli wò, wò ŋutsu kalẽtɔ!”"},{"book":"Ʋɔnudrɔ̃lawo","chapter":"6","verse":"13","text":"Gideon ɖo eŋu be, “Nye aƒetɔ, ne Yehowa la li kplim la, ekema nu ka ta nu siawo katã dzɔ ɖe mía dzi? Gawu la, afi ka eƒe nukunu siwo katã ŋu mía fofowo ƒo nu na mí tsoe esi wogblɔ be, ‘Ɖe Yehowa mekplɔ mí do goe tso Egipte oa?’ la le? Ke azɔ la Yehowa gblẽ mí ɖi.”"},{"book":"Ʋɔnudrɔ̃lawo","chapter":"6","verse":"14","text":"Yehowa trɔ ɖe eŋu gblɔ nɛ be, “Yi le wò ŋusẽ me eye nàɖe Israel tso Midiantɔwo ƒe asi me. Ɖe nyemele dɔwòm oa?”"},{"book":"Ʋɔnudrɔ̃lawo","chapter":"6","verse":"15","text":"Ke Gideon ɖo eŋu be, “Aƒetɔ, aleke nye ame gblɔe sia mate ŋu aɖe Israel? Nye hlɔ̃e nye hlɔ̃ gblɔetɔ le Manase ƒe to blibo la me eye nyee nye ame gblɔetɔ kekeake le nye ƒome blibo la me!”"},{"book":"Ʋɔnudrɔ̃lawo","chapter":"6","verse":"16","text":"Yehowa ɖo eŋu nɛ be, “Manɔ kpli wò eye nàtsrɔ̃ Midiantɔwo katã abe ame ɖekae wonye ene!”"},{"book":"Ʋɔnudrɔ̃lawo","chapter":"6","verse":"17","text":"Gideon ɖo eŋu be, “Ke azɔ la, ne mekpɔ amenuveve le wò ŋkume la, na dzesim ne manyae be wòe le nu ƒom nam vavã."},{"book":"Ʋɔnudrɔ̃lawo","chapter":"6","verse":"18","text":"Taflatse, mègadzo o va se ɖe esime maɖatsɔ nye nuɖuɖu ava ɖo wò ŋkume.” Eye Yehowa ɖo eŋu be, “Malala wò va se ɖe esime nàtrɔ agbɔ.”"},{"book":"Ʋɔnudrɔ̃lawo","chapter":"6","verse":"19","text":"Gideon ɖe abla yi aƒe me, wu gbɔ̃vi aɖe, mee eye wòtsɔ wɔ lita blaeve-vɔ-eve ƒo abolo maʋamaʋãe; etsɔ lã la ɖe kusi me eye wòtsɔ detsia ɖe ze me heyi na Mawudɔla la le oɖumti la te."},{"book":"Ʋɔnudrɔ̃lawo","chapter":"6","verse":"20","text":"Mawudɔla la gblɔ nɛ be, “Tsɔ lã la kple abolo maʋamaʋã la da ɖe agakpe ma dzi eye nàtrɔ detsi la kɔ ɖe edzi.” Esi Gideon wɔ alea la,"},{"book":"Ʋɔnudrɔ̃lawo","chapter":"6","verse":"21","text":"Mawudɔla la tsɔ eƒe atikplɔ ƒe nugbɔ ka lã la kple abolo maʋamaʋã la ŋu. Kasia dzo bi tso agakpe la me eye wòfia lã la kple abolo la! Tete Yehowa ƒe dɔla la bu vĩi."},{"book":"Ʋɔnudrɔ̃lawo","chapter":"6","verse":"22","text":"Esi Gideon dze sii be Yehowa ƒe dɔlae yekpɔ la, edo ɣli be, “Oo, Aƒetɔ Yehowa! Mekpɔ Yehowa ƒe dɔla ŋkume kple ŋkume!”"},{"book":"Ʋɔnudrɔ̃lawo","chapter":"6","verse":"23","text":"Ke Yehowa gblɔ nɛ be, “Ŋutifafa na wò! Mègavɔ̃ o. Mèle kuku ge o.”"},{"book":"Ʋɔnudrɔ̃lawo","chapter":"6","verse":"24","text":"Ale Gideon ɖi vɔsamlekpui aɖe na Yehowa ɖe afi ma eye wòna ŋkɔe be, “Yehowae nye Ŋutifafa” Vɔsamlekpui sia gale afi ma, le Ofra, le Abiezritɔwo ƒe anyigba dzi."},{"book":"Ʋɔnudrɔ̃lawo","chapter":"6","verse":"25","text":"Le gbe ma gbe ƒe zã me la, Yehowa gblɔ na Gideon be, “Lé fofowò ƒe nyitsu gã ɖeka kple nyitsu bubu si xɔ ƒe adre. Gbã fofowò ƒe vɔsamlekpui si wòɖi na Baal eye nàho aƒeli si le exa la ƒu anyi"},{"book":"Ʋɔnudrɔ̃lawo","chapter":"6","verse":"26","text":"Azɔ la ɖi vɔsamlekpui bubu na Yehowa, wò Mawu la ɖe togbɛ sia dzi. Tsɔ nyitsu evelia wɔ numevɔsae eye nàtsɔ aƒeli si nèho la wɔ nakee na vɔsa la.”"},{"book":"Ʋɔnudrɔ̃lawo","chapter":"6","verse":"27","text":"Gideon kplɔ eƒe subɔla ewo ɖe asi eye wòwɔ nu si Yehowa ɖo nɛ. Ewɔ nu siawo le zã me elabena enɔ fofoa ƒe aƒemetɔwo kple dua me tɔwo siaa vɔ̃m elabena enya nu si woawɔ ne wonya ame si wɔ nu siawo."},{"book":"Ʋɔnudrɔ̃lawo","chapter":"6","verse":"28","text":"Le ŋdi esime dua me ŋutsuwo fɔ la, wokpɔ be wogbã Baal ƒe vɔsamlekpui, heho aƒeli si le exa la ƒu anyi eye wokpɔ be wotsɔ nyitsu bubu sa vɔe le vɔsamlekpui yeye la dzi!"},{"book":"Ʋɔnudrɔ̃lawo","chapter":"6","verse":"29","text":"Amewo de asi biabia me be, “Ame kae wɔ nu sia?”"},{"book":"Ʋɔnudrɔ̃lawo","chapter":"6","verse":"30","text":"Dua me ŋutsuwo bia tso Yoas si be, “Kplɔ viwò ŋutsu la do goe; edze na ku elabena egbã Baal ƒe vɔsamlekpui eye wòho aƒeli si le exa la ƒu anyi.”"},{"book":"Ʋɔnudrɔ̃lawo","chapter":"6","verse":"31","text":"Yoas ɖo eŋu na ameha si ƒo xlãe le adã fiam la be, “Miawoe awɔ aʋa ɖe Baal nua? Ɖe miele agbagba dzem be miaxɔ nɛa? Woawu ame si awɔ avu ɖe enu le ŋdi! Ne Baal nye mawu tututu la, aʋli eɖokui ta ne ame aɖe gbã eƒe vɔsamlekpui.”"},{"book":"Ʋɔnudrɔ̃lawo","chapter":"6","verse":"32","text":"Tso gbe ma gbe dzi la, wona ŋkɔ Gideon be, “Yerubaal” si gɔmee nye “Baal newɔ avu kplii.” Elabena egbã Baal ƒe vɔsamlekpui."},{"book":"Ʋɔnudrɔ̃lawo","chapter":"6","verse":"33","text":"Azɔ la, Midiantɔwo katã, Amalekitɔwo kple ɣedzeƒe dukɔ bubuwo wɔ ɖeka eye wotso Yɔdan tɔsisi la va ƒu asaɖa anyi ɖe Yezreel balime."},{"book":"Ʋɔnudrɔ̃lawo","chapter":"6","verse":"34","text":"Tete Yehowa ƒe Gbɔgbɔ ɖiɖi ɖe Gideon dzi. Eku kpẽ yɔ Abiezeritɔwo be woadze ye yome."},{"book":"Ʋɔnudrɔ̃lawo","chapter":"6","verse":"35","text":"Edɔ dɔlawo wotsa le Manase, yɔ ameawo be woabla akpa eye wòɖe Aser, Zebulon kple Naftali hã be woawo hã nayi aɖado go wo."},{"book":"Ʋɔnudrɔ̃lawo","chapter":"6","verse":"36","text":"Gideon gblɔ na Mawu be, “Ne àto nye asi dzi aɖe Israel abe ale si nèdo ŋugbe ene la"},{"book":"Ʋɔnudrɔ̃lawo","chapter":"6","verse":"37","text":"kpɔ ɖa, matsɔ alẽgbalẽ sia ada ɖe lugbɔƒe la; nenye be zãmu dza ɖe alẽgbalẽ la ko dzi le esime anyigba la le ƒuƒui la, ekema manyae be àɖe Israel to nye asi dzi abe ale si nègblɔ ene.”"},{"book":"Ʋɔnudrɔ̃lawo","chapter":"6","verse":"38","text":"Eva eme nenema tututu! Esi Gideon fɔ ŋdi la, etsɔ alẽgbalẽ la, fiae eye zãmu si dza ɖe edzi la yɔ gagbɛ ɖeka."},{"book":"Ʋɔnudrɔ̃lawo","chapter":"6","verse":"39","text":"Gideon gagblɔ na Mawu be, “Mègado dɔmedzoe ɖe ŋunye o, ke boŋ ɖe mɔ nam magabia nu bubu ɖeka ko. Ɖe mɔ nam be magatsɔ alẽgbalẽ la awɔ dodokpɔ ɖekae. Fifia la, na alẽgbalẽ la nanɔ ƒuƒuie eye zãmu nadza ɖe anyigba dzi aƒo xlãe.”"},{"book":"Ʋɔnudrɔ̃lawo","chapter":"6","verse":"40","text":"Le zã ma me la, Mawu wɔ nenema tututu. Alẽgbalẽ la ɖeɖe nɔ ƒuƒuie, ke zãmu dza ɖe anyigba si ƒo xlãe la ya dzi."}]}