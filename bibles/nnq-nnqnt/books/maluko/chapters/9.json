{"data":[{"book":"Maluko","chapter":"9","verse":"1","text":"Yesu ngajendekea kulenga, “Nannenge kweli, babi bange upamba bawegangaje panga kukibona Kingwana cha Nnoongo chakaika kwa makakala.”"},{"book":"Maluko","chapter":"9","verse":"2","text":"Kuboka pa machoba sita, Yesu ngabatolanga Petulo na Yakobo na Yohana kunani ja kitombi kitandamau jika jabe. Apabajendekea kulola, Yesu ngagalambuka kumiyo nnongi jabe,"},{"book":"Maluko","chapter":"9","verse":"3","text":"ngobo yakwe nging'ala, ngibe nhuu mbuu, kupeta mundu jwajoa jola padunia ojwaotwi kupula."},{"book":"Maluko","chapter":"9","verse":"4","text":"Penia akinapunji akatatu ngabammona Eliya na Musa bakalongela na Yesu."},{"book":"Maluko","chapter":"9","verse":"5","text":"Petulo ngannenge Yesu, “Aboli, chwapi twenga tube pamba. Mbaya tuchenge iteba itatu, chimwe chinu na chimwe cha Musa na chimwe cha Eliya.”"},{"book":"Maluko","chapter":"9","verse":"6","text":"Jwombe nakajakwe ngabajogopa ata akimanyije chu kulongela."},{"book":"Maluko","chapter":"9","verse":"7","text":"Kuboka penia ngilipitila liunde ngilyawekelela nikiwili chakwe, ni lilobe ngilijoanika kuboke kuliunde, “Jwenio nga Manango ojunampala, mampenakiange!”"},{"book":"Maluko","chapter":"9","verse":"8","text":"Kingobu ucho akinapunji benia ngabalola tii, nambu bammwenije mundu jonge, nambu Yesu jikajakwe tu."},{"book":"Maluko","chapter":"9","verse":"9","text":"Apabauluka pikitombi, Yesu ngabakelebuya “Makannengeje mundu jwajwoa ikobo eimibweni, mpaka Mwana jwa Mundu apapakuyoka kuboka kwa abawile.”"},{"book":"Maluko","chapter":"9","verse":"10","text":"Ngibiliagabala lilagilo lyenie, nambu ngabakonyana bene akangweto, “Mana gakwe ni kuyoka kuboka kwa abawile”"},{"book":"Maluko","chapter":"9","verse":"11","text":"Na ngabankonya Yesu, “Mboni akaboli ba Malagilo ga Musa balenga mpaka oti Eliya aike?”"},{"book":"Maluko","chapter":"9","verse":"12","text":"Yesu ngajanga, “Eliya atenda kuika kubeka ilebe yoa telatela. Uyo, kunike bai iandikigwe Mumajandiko Gachwapi kutenda Mwana jwa Mundu abakupotekigwa muno nu ukanigwa?"},{"book":"Maluko","chapter":"9","verse":"13","text":"Nannenge, Eliya aike, nabandu ngabantenda pabapalanga andi Majandiko apagalenga nhwalo gwakwe.”"},{"book":"Maluko","chapter":"9","verse":"14","text":"Apabaikanga kwa akinapunji bange bala, ngabaubona nkengeni nkolongwa gwa bandu penia. Na akaboli bange ba Malagilo ga Musa bakiba bakataukana nabo."},{"book":"Maluko","chapter":"9","verse":"15","text":"Kingobu bandu apabammona Yesu, boa ngaba nhwomwanga muno, ngabammutakila bampate abali."},{"book":"Maluko","chapter":"9","verse":"16","text":"Yesu ngabakonya akinapunji bakwe, “Ntaukana nike nangweto?”"},{"book":"Maluko","chapter":"9","verse":"17","text":"Mundu jumwe pankenga gwenio ngajanga, “Aboli, Nannetite manango kwinu, akweti nchepela ogummeka akaotoje kulongela."},{"book":"Maluko","chapter":"9","verse":"18","text":"Kila kingobu apanhwikilila, kung'wiya pae nu kupita liululu nkano, nu kuyagamino nu kube nnyomo mmele gwoa. Nganajopa akinapunji binu buboyange nchepela gwenio nambu baotolingije.”"},{"book":"Maluko","chapter":"9","verse":"19","text":"Yesu ngabalengela, “Mangweto mabandu banga imani! Ndama namangweto mpaka lii? Nanhwimbilila mpaka lii? Mannetange mwano pamba!”"},{"book":"Maluko","chapter":"9","verse":"20","text":"Ngabampeleka jwenio kwa Yesu."},{"book":"Maluko","chapter":"9","verse":"21","text":"Yesu ngabakonya awamundu, “Kutumbu li apatakine ni ilebe andi yenieye?”"},{"book":"Maluko","chapter":"9","verse":"22","text":"“Mangobu majingi nchepela upala kunkoma kung'wiki pamwoto nu umache, kupala unkome. Anda nhwotwile, mutubone kia nu mutukole!”"},{"book":"Maluko","chapter":"9","verse":"23","text":"Yesu ngannengela, “Kwanike nnengite anda nhwotwile! Kila kilebe kube kwa mundu ojwaamine.”"},{"book":"Maluko","chapter":"9","verse":"24","text":"Awawa benia kingobu ucho ngabaguta kanonoya, “Ngweti imani, nambu tegategaje. Unyalie mbe na imani ngolongwa.”"},{"book":"Maluko","chapter":"9","verse":"25","text":"Yesu apababona bandu ajingi bakajonjekea kuika nnongi jakwe, ngaukalapila nchepela gwenio. “Nchepela mamantenda mwana ojo kube bubu na jwangajoa, nunhwamulicha, mummoke jonjo na makanyingi kabeje!”"},{"book":"Maluko","chapter":"9","verse":"26","text":"Penia nchepela gwenio nguchobela, ngung'wia kakombo jwenio pae, kubokapenia ngugummoka. Kakombo jola gabonekana anda ntui, na kila mundu ngalenga, “Awile!”"},{"book":"Maluko","chapter":"9","verse":"27","text":"Nambu Yesu ngankamu luboko, nganyinula, na jwenio ngajema."},{"book":"Maluko","chapter":"9","verse":"28","text":"Kuboka pa Yesu kujabu kachakwe, akinapunji bakwe ngabankonya kuntemela, “Mboni twe tuotwije kuuboya nchepela?”"},{"book":"Maluko","chapter":"9","verse":"29","text":"Yesu ngabalenge, “Michepela aina jenie kubokaje kindema nambu kukunng'ongalela Nnoongo tu.”"},{"book":"Maluko","chapter":"9","verse":"30","text":"Yesu na akinapunji bakwe ngababoka penia na ngabajabulanga ku Galilaya. Yesu apaije bandu bamanye okwakiba,"},{"book":"Maluko","chapter":"9","verse":"31","text":"magambu akiba akabola akinapunji bakwe, Kulengela, “Mwana jwa Mundu mabankamuya kwa bandu na benia mabankomanga, nambu lichoba lya tatu kuboka pu komigwa mayoka kube mmomi.”"},{"book":"Maluko","chapter":"9","verse":"32","text":"Nambu akinapunji bamanyangitije mana ga maboulo genia, ngabajogopa kunkonya."},{"book":"Maluko","chapter":"9","verse":"33","text":"Ngabaikanga ku Kafalanaumu, na apakiba ukaja, ngaba konyanga akinapunji bakwe, “Ntaukana nike pamakibanga undela mola?”"},{"book":"Maluko","chapter":"9","verse":"34","text":"Nambu angweto bannyangangiteje, magambu undela bakiba bakataukana akolongwa beneke kati jabe."},{"book":"Maluko","chapter":"9","verse":"35","text":"Yesu ngatama pae, ngabakema akinapunji komi na abele, ngabalengela, “Mundu andapaile kube jwa kutumbula mpaka oti akibeke mwene kube unyuma ja bowa na kube mpakachi jwa bowa.”"},{"book":"Maluko","chapter":"9","verse":"36","text":"Penia ngantola mwana nchokochoko, ngannyemeka nnongi jabe. Ngankumbatila, na ngabalenge angweto,"},{"book":"Maluko","chapter":"9","verse":"37","text":"“Abampoke mwana andi jonjo ku liina lyango, bamboke nenga, na abamboke nenga, bamboke ne tuje, nambu uyo bampoke na jwajo ojwandumite.”"},{"book":"Maluko","chapter":"9","verse":"38","text":"Yohana ngannenge Yesu, “Aboli, tumweni mundu jumwe akajiboya michepela kwa liina linu, na twenga ngutunkanakia magambu jwenio abi pamweje natwe.”"},{"book":"Maluko","chapter":"9","verse":"39","text":"Nambu Yesu ngalenga, “Makankanakiangaje,” Gambu abije mundu ojwatenda ikobo ku liina lyango, nu upopo kulenga mabaja kwango nenga."},{"book":"Maluko","chapter":"9","verse":"40","text":"Gambu jwangatugaluka twenga abi upandi gwito."},{"book":"Maluko","chapter":"9","verse":"41","text":"Nannenge kweli mundu jwajwoa ojwampeganga kikombe cha mache gukunywe magambu mangweto mabandu bango ne Kilisto Nkomboi, mmanya apelelwaje kupoke hupo yakwe."},{"book":"Maluko","chapter":"9","verse":"42","text":"“Jwajwoa ojwapa kunnyambukia jumwe jwa akachoko kujileka imani jakwe kwango nenga, yakabi mbaya kwa mundu jwenio kuntabalila muntandala gwakwe libwe likolongwa lya kuyagila nu kunnekela mubaali."},{"book":"Maluko","chapter":"9","verse":"43","text":"Anda luboko lwinu lummeke mumalemwa, mulunhekete! Mbaya mwe kujingila mubwomi gwa machoba goa pangapela panga luboko, kupeta kube na maboko mabele na kujenda kujahanamu, kumwoto gwangaimika machoba goa."},{"book":"Maluko","chapter":"9","verse":"44","text":"Mwenio, mbeku yakwe kuweje na mwoto gwakwe kuimikaje."},{"book":"Maluko","chapter":"9","verse":"45","text":"Na lukongono lwinu lumpelie kujileka imani jinu, mulunhekete! Mbaya kujingila mubwomi gwa machoba goa pangapela panga lukongono, kuliko kube na makongono goa mabele nu kulekeligwa kumwoto gwangaimika machoba goa."},{"book":"Maluko","chapter":"9","verse":"46","text":"Mwenio, ‘Mbeku yakwe kuweje na mwoto gwakwe kuimikaje.’"},{"book":"Maluko","chapter":"9","verse":"47","text":"Na lio linu anda lyannemukie kujioya imani jinu, miliboye! Mbaya kujingila Mukingwana cha Nnoongo na lio limwe, kuliko kube na mio goa mabele na kunnekela kumwoto gwangaimika machoba goa."},{"book":"Maluko","chapter":"9","verse":"48","text":"Mwenio ‘mbeku yakwe kuweje, na mwoto gwakwe kuimikaje.’"},{"book":"Maluko","chapter":"9","verse":"49","text":"“Kila mundu majeguigwa kwa mwoto andi lilumbo pilijeguligwa kwa mwinyo."},{"book":"Maluko","chapter":"9","verse":"50","text":"“Mwinyo chwapi, nambu andauoite kulaa kwakwe, maijonjekeigwa na nike?"}]}