{"data":[{"book":"Mwanduso","chapter":"42","verse":"1","text":"Yakobo viyahulike kamba ako Misili kukala na ndiya nyingi, kawalongela wanage, “Habali mokala kwa kuibunhulila meso?”"},{"book":"Mwanduso","chapter":"42","verse":"2","text":"Niye mhulika kamba Misili kuna ndiya. Gendeni kuko mkagule ndiya sikutufe kwa nzala."},{"book":"Mwanduso","chapter":"42","verse":"3","text":"Avo ndugu zake Yusufu, longo wachola Misili, kugula ndiya."},{"book":"Mwanduso","chapter":"42","verse":"4","text":"Lakini Yakobo hamulekile Benjamini, mdodo wake Yusufu yachole nao kwavija kadumba kodaha kupata gehile gogose."},{"book":"Mwanduso","chapter":"42","verse":"5","text":"Avo wana wa Izilaeli wavika Misili kamba wanhu wayagwe wacholile kugula ndiya, kwavija hata mwiisi ya Kanaani kukala na lufilili lwa nzala."},{"book":"Mwanduso","chapter":"42","verse":"6","text":"Kipindi acho Yusufu iyo yakalile mkulu ako Misili. Heyo iyo yakalile mkulu wa kuwauzila ndiya wanhu wa isi zose. Avo ndugu zake weza wamfugamila Yusufu na wamgwaa ukulu."},{"book":"Mwanduso","chapter":"42","verse":"7","text":"Bahaja Yusufu viyawonile ndugu zake kawajuwa, lakini kaitenda kamba munhu baki na kawakomhokela. “Mweye mulawa kwahi?” Wamwidika, “Tulawa mwiisi ya Kanaani, twiza hano kugula ndiya.”"},{"book":"Mwanduso","chapter":"42","verse":"8","text":"Hamoja Yusufu kawajuwa ndugu zake, wao wakala hawamjuwile bule."},{"book":"Mwanduso","chapter":"42","verse":"9","text":"Baho kakumbuka nzozi zake za umwaka mbuli ya awo ndugu zake, kawalongela, “Mweye mwiza kutusepa, mwiza kusepa ili mujuwe kwahi isi yetu haikalizigwa.”"},{"book":"Mwanduso","chapter":"42","verse":"10","text":"Wao wamwidika, “Bule, go mkulu, siye wasang'hanaji zako, twiza kugula ndiya."},{"book":"Mwanduso","chapter":"42","verse":"11","text":"Siye twa ndugu, twa wana wa tata imoja, siye twa wanhu tutamaniligwa, hatwizile kuwasepa bule.”"},{"book":"Mwanduso","chapter":"42","verse":"12","text":"Lakini Yusufu kasusumiza kulonga, “Mweye mwiza kusepa isi yetu mujuwe hanhu hahakalizigwa.”"},{"book":"Mwanduso","chapter":"42","verse":"13","text":"Wamulongela, “Siye wasang'hanaji zako tukala wana longo na wabili, wose wana wa munhu imoja, yokala mwiisi ya Kanaani. Mdodo wetu kasigala na tataetu na ndugu yetu imoja kafa.”"},{"book":"Mwanduso","chapter":"42","verse":"14","text":"Lakini Yusufu kawalongela, “Kamba vinongile mweye mwiza kutusepa mwiisi yetu."},{"book":"Mwanduso","chapter":"42","verse":"15","text":"Na vino avo vonda nijuwe, noiduwila kwa twaga da Falao, honda musegele hano mbaka vonda yeze mdodo wenu."},{"book":"Mwanduso","chapter":"42","verse":"16","text":"Mtumeni imoja wenu yakamsole ayo indugu yenu imdodo, kuno mweye wayagwe mombeta mkifungo baho nojuwa kamba molonga ukweli, buleavo noiduwila kwa twaga da Falao kamba mweye mwa wasepaji!”"},{"book":"Mwanduso","chapter":"42","verse":"17","text":"Abaho kaweka wose mkifungo kwa siku ndatu."},{"book":"Mwanduso","chapter":"42","verse":"18","text":"Siku da kadatu Yusufu kawalongela, “Kwavija niye nomdumba Imulungu, tendeni vino ili muwe wagima."},{"book":"Mwanduso","chapter":"42","verse":"19","text":"Kamba kweli mweye mwa wanhu mutamaniligwa imoja wenu yasigale hano mkifungo, na mweye wayagwe muwagalile ndiya wanhu zenu weli na nzala."},{"book":"Mwanduso","chapter":"42","verse":"20","text":"Abaho mumgale kumwangu ndugu yenu imdodo baho nojuwa kamba mulonga kweli, na mweye honda mukomigwe bule.” Avo waitogolela kutenda vivo."},{"book":"Mwanduso","chapter":"42","verse":"21","text":"Wailongela wenyego, “Siye totagusigwa mbuli ya mdodo wetu. Siye tumona viyagaiye lakini viyatupulile tumtaze tumulemela, lekaavo gano gose gotupata.”"},{"book":"Mwanduso","chapter":"42","verse":"22","text":"Lubeni kawalongela, “Vino niye siwalongele bule sikutumulumize imbwanga? Lakini mweye hamunhegeleze bule! Avo sambi totagusigwa mbuli ya damu yake.”"},{"book":"Mwanduso","chapter":"42","verse":"23","text":"Wao hawajuwile kamba Yusufu kajuwa gose gawakalile olonga, kwavija viyalongile nao kalonga kubitila munhu yakalile yotafasili."},{"book":"Mwanduso","chapter":"42","verse":"24","text":"Yusufu kachola kumgwazo, kalila kwa usungu. Viyanyamale kabwela kalonga nao. Abaho kamgoga Simeoni na kamfunga nzabi mgameso gao."},{"book":"Mwanduso","chapter":"42","verse":"25","text":"Yusufu kalagiza mikoba yao imemezwe ndiya na kila munhu yabwezelwe sente yake mumkoba wake, na wagweleligwe mhamba ya mnzila. Watendeligwa vinhu vose avo."},{"book":"Mwanduso","chapter":"42","verse":"26","text":"Wawadikwa imizigo vihongwe wao wasegela."},{"book":"Mwanduso","chapter":"42","verse":"27","text":"Mnzila, viwavikile hanhu ha kuwasa wanhu baki, imoja wao kafungula mkoba wake ili yamgwee ndiya kihongwe wake, kakanganya kona sente yake ya mmulomo wa mkoba wake."},{"book":"Mwanduso","chapter":"42","verse":"28","text":"Kawalongela ndugu zake, “Sente yangu ibwezigwa, aino hano mmulomo wa mkoba wangu!” Viwahulike vivo, wahomba. Wailola kuno ogwaya na kuiuza, “Mbuli gani ino iyatutendele Imulungu?”"},{"book":"Mwanduso","chapter":"42","verse":"29","text":"Viwavikile mwiisi ya Kanaani kwa tatao Yakobo wamulongela mbuli zose ziwalawilile, wamulongela,"},{"book":"Mwanduso","chapter":"42","verse":"30","text":"“Mkulu wa isi ya Misili kalonga na siye kwa kutukomhokela, na katugesa kamba siye twa wasepaji wa isi yake."},{"book":"Mwanduso","chapter":"42","verse":"31","text":"Lakini siye tumulongela, ‘Siye twa wanhu otamaniligwa, hatuli wasepaji bule."},{"book":"Mwanduso","chapter":"42","verse":"32","text":"Tumulongela kamba siye twa ndugu longo na wabili wa tata imoja, na imoja wetu kafa, na ija imdodo ka ako ukae Kanaani hamoja na tata yetu.’"},{"book":"Mwanduso","chapter":"42","verse":"33","text":"Avo mkulu wa isi ayo katulongela, ‘Baho nojuwa kamba kweli mweye motamaniligwa, mulekeni kumwangu ndugu yenu imoja na mweye wayagwe mugale ndiya ukae kwa wanhu zenu weli na nzala."},{"book":"Mwanduso","chapter":"42","verse":"34","text":"Abaho mgaleni kumwangu ndugu yenu imdodo na baho nojuwa kamba mweye hamuli wasepaji lakini mwa wanhu mutamaniligwa. Mwahatenda vivo nomulekesa ndugu yenu, na mweye motogolelwa kuchuuza na kugula vinhu mwiisi ino.’”"},{"book":"Mwanduso","chapter":"42","verse":"35","text":"Viwakalile okung'husa mikoba yao, wakanganya kona kila imoja wao kabwezelwa kikoba chake cha sente mna umkoba wake. Viwonile vivo, wose na tatao wakanganya, wadumba ng'hani."},{"book":"Mwanduso","chapter":"42","verse":"36","text":"Tatao Yakobo kawalongela, “Moniboka wanangu, Yusufu kahaduhu, Simeoni kahaduhu, na sambi molonda kumsola na Benjamini. Gose gago gamhata niye.”"},{"book":"Mwanduso","chapter":"42","verse":"37","text":"Baho Lubeni kamulongela tatake, “Kamba simbweza Benjamini wakome wanangu wabili. Muleke Benjamini mmakono gangu, niye nomkaliza na kumbweza kumwako.”"},{"book":"Mwanduso","chapter":"42","verse":"38","text":"Lakini tatake kamwidika, “Mwanangu hachola na mweye, ndugu yake kafa mwaka, na heyo yaiyeka iyo yasigale. Niye namvele na uhenga kamba mbwanga yuno yahapata gehile mmwanza wenu, mong'homa kwa lusikisiki.”"}]}