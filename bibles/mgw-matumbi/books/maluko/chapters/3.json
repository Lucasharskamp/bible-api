{"data":[{"book":"Maluko","chapter":"3","verse":"1","text":"Yesu aayingi kai' munyumba ya kunnu'ba Nnu'ngu' na amo kwaabile na mundu yumo mwene luboko lutomboloka."},{"book":"Maluko","chapter":"3","verse":"2","text":"Mafalisayo baabile kabanni'nda bammone kantepwa mundu ywo lisu'ba lya Sabato ya Ayahudi, li'nga kunsitakya."},{"book":"Maluko","chapter":"3","verse":"3","text":"Yesu ngammakia yu'lu' mundu mwene luboko lutomboloka, “Wise pano pakatikati.”"},{"book":"Maluko","chapter":"3","verse":"4","text":"Bu'kapo ngaalaluya, “Salya yendayi'ki'ti'a panga manogau au maakau lisu'ba lya Sabato? Tepwa au bulaga?” Lakini bembe baayangwili kikowe."},{"book":"Maluko","chapter":"3","verse":"5","text":"Yesu ngaabu'nju'lya minyo kwa nyongo kanyopa kwa kitumbu sa unonopau wa myoyo yabe, ngammakia yu'lu' mundu, “Golwa luboko lwako.” Ngalugolwa na lwembe ngalupanga lukoti."},{"book":"Maluko","chapter":"3","verse":"6","text":"Popopo Mafalisayo ngabapita panja, panga kitamo pamope na bandu ba kipi'nga sa Helode li'nga pala ndi'la ya kummulaga Yesu."},{"book":"Maluko","chapter":"3","verse":"7","text":"Yesu pamope na banamasi' bake ngababu'ka yenda mbwega ya litanda liku'lu' lya Galilaya, na kipi'nga kiku'lu' sa bandu satikunki'ngama. Bandu bo baaumi Galilaya, Yudea,"},{"book":"Maluko","chapter":"3","verse":"8","text":"Yelusalemu, Idumea, kwiyi' ya libi'ndi' lya Yordani, Tilo na Sidoni. Bandu bo baingi bannyendeli Yesu kwa kitumbu baayu'wine makowe maingi gaagapangite."},{"book":"Maluko","chapter":"3","verse":"9","text":"Yesu ngaabakia banamasi' bake bammi'ki wiso ngalaba yimo li'nga kipi'nga sa bandu sakane kumpapania."},{"book":"Maluko","chapter":"3","verse":"10","text":"Aatikwatepwa bandu baingi, na atamwe bambone babaabile kabampapania li'nga bankunywe."},{"book":"Maluko","chapter":"3","verse":"11","text":"Na bandu babaalobi moka baatu'i pai' kila pabaamweni Yesu kabau'bu'ya malobe, “Wenga nga wa Mwana wa Nnu'ngu'.”"},{"book":"Maluko","chapter":"3","verse":"12","text":"Lakini Yesu ngagaamulisa kwa ukali' panga kanebannyu'waniye kwa bandu."},{"book":"Maluko","chapter":"3","verse":"13","text":"Yesu au'bwike kukitu'mbi', ngaakema bandu baapalike nabembe ngabannyendelya."},{"book":"Maluko","chapter":"3","verse":"14","text":"Ngaasawa bandu ku'mi na abi'li' nkati yabe, li'nga atame nabo na kwatuma ala,"},{"book":"Maluko","chapter":"3","verse":"15","text":"na kwapeya uweso wo bi'nga moka."},{"book":"Maluko","chapter":"3","verse":"16","text":"Bai, ku'mi na abi'li' babaasaulilwe nga aba Simoni (ywaapeyilwe na Yesu lina lya Petili),"},{"book":"Maluko","chapter":"3","verse":"17","text":"Yakobi na Yoani bana ba Zebedayo (Yesu aapei lina lya Boanerge lombolya kwake, “Bana ba njai”),"},{"book":"Maluko","chapter":"3","verse":"18","text":"Andelea, Pilipi, Batolomayo, Matei, Tomasi, Yakobi mwana wa Alufayo, Tadei, Simoni wa kipi'nga sa Mazeloti na"},{"book":"Maluko","chapter":"3","verse":"19","text":"Yuda Isikalioti yu'lu' ywaansongi Yesu."},{"book":"Maluko","chapter":"3","verse":"20","text":"Bu'kapo Yesu ayi'i kasake. Bandu bambone baatikongolekana kai', kwa kitumbu so ywembe na banamasi' bake baakombwili ata lya kilyo."},{"book":"Maluko","chapter":"3","verse":"21","text":"Bai, alongo bake pabaayu'wine makowe go ngabayenda kuntola kwa mwanjaa babayage panga ai na lilalu'."},{"book":"Maluko","chapter":"3","verse":"22","text":"Nabembe balimu ba salya babaabu'i ku Yelusalemu ngababaya, “Ai na Belisebuli! Agabi'nga moka kwa makakala ga mpi'ndo wa moka.”"},{"book":"Maluko","chapter":"3","verse":"23","text":"Apo Yesu ngaakema na kwabakia kwa ngongo, “Ibilisi akombwabuli kwibi'nga mwene?"},{"book":"Maluko","chapter":"3","verse":"24","text":"Mana ipangite utawala gumo ubaganike iku'ta iku'ta, utawala wo waalu'a kondali."},{"book":"Maluko","chapter":"3","verse":"25","text":"Kai' mana ipangite alongo bamo babaganike iku'ta iku'ta, ulongo wo waalu'a kondali."},{"book":"Maluko","chapter":"3","verse":"26","text":"Bai manaitei utawala wa Ibilisi ubaganike iku'ta iku'ta waalu'a kondali, na wayomoka."},{"book":"Maluko","chapter":"3","verse":"27","text":"“Lakini ntu'pu' mundu ywakombwa kuitangya nyumba ya mwene makakala na kumpokonywa mali yake, ila ipalikwa wi'ti' antabe aywo mundu mwene makakala, bu'kapo ngapaalu'a kombwa kumpokonywa ili'be yake."},{"book":"Maluko","chapter":"3","verse":"28","text":"“Kakape nimmakianga, bandu baasamilwanga masambi gabe goti na ata mayi'gi'yo gabe ga kupulu,"},{"book":"Maluko","chapter":"3","verse":"29","text":"lakini ywalongela maakau kwa Loo Mpeleteu, asamilwali katu, aywo ai na ukumu ya sambi yangayomoka.”"},{"book":"Maluko","chapter":"3","verse":"30","text":"(Yesu aalongei go kwa kitumbu baabile kababaya panga, “Ai na moka.”)"},{"book":"Maluko","chapter":"3","verse":"31","text":"Mau' bake Yesu na anunabe baaikite palu', ngabayi'ma panja na kuntuma mundu yenda kunkema."},{"book":"Maluko","chapter":"3","verse":"32","text":"Bandu bambone baatami po kabanti'li'ta. Bai, ngabammakia, “Lola, mau' bako na anunabo bai panja, bapala kukubona.”"},{"book":"Maluko","chapter":"3","verse":"33","text":"Yesu ngaayangwa, “Mau' bangu' na anunangu' nga kinyai?”"},{"book":"Maluko","chapter":"3","verse":"34","text":"Apo ngaalola bandu babanti'li'tike kabaya, “Lolange, mwenga nga mwakina mau' bangu' na mwakina nnunangu'!"},{"book":"Maluko","chapter":"3","verse":"35","text":"Mundu ywoywoti ywapanga gapala Nnu'ngu', aywo nga nku'lwangu', nnu'mbwangu' na mau' bangu'.”"}]}