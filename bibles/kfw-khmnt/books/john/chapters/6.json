{"data":[{"book":"John","chapter":"6","verse":"1","text":"Hiwa thengnga, Jisu'n Tiberias tuipui, Galilee tuidiil raaltiang rakaanna aleisi."},{"book":"John","chapter":"6","verse":"2","text":"Halli mipui'n ama nukkha inheijui, ajarchu inmani ngai'n chuon inlak tholi akana ngai imindam kha inleimu."},{"book":"John","chapter":"6","verse":"3","text":"Jisu'n chingbung aleikalla asiamruoi ngaile alei in-ong."},{"book":"John","chapter":"6","verse":"4","text":"Khawa phakhan Jihudi ngai Rakaanna kahoi kha aleinaijei."},{"book":"John","chapter":"6","verse":"5","text":"Jisu'n alei-enna mipui katamtak amadiang inheiwa kha aleimu, halli ma'n Philip diang aleiti, “Hiwa mipui bak kahunsik bakphur hi angtho tholi niracho sikme?”"},{"book":"John","chapter":"6","verse":"6","text":"Ma'n hiwa itihi Philip malung ensik tia iril eii; ama'n angme athosik inthiangnga aleijet."},{"book":"John","chapter":"6","verse":"7","text":"Philip in amadiang aleimasang, “Dangka pum rajani innum inmani rakip in lekteii baksik-ah rachosik hunnuni.” 6:7. Dangka pum: Dangka pum khat in chounmi khat nisuokhat chountho man eii (enru Matt 20:2)"},{"book":"John","chapter":"6","verse":"8","text":"Asiamruoi inkhat Simon Peter naipa Andrew in amadiang aleiti,"},{"book":"John","chapter":"6","verse":"9","text":"“Pasal naipang inkhat satun waipool ra-nga li nga inni kachoi khat hin om, takkha hiwa mipui diangchu angsemma semminname?”"},{"book":"John","chapter":"6","verse":"10","text":"Jisu'n aleiti “Mi rakip kha min-ongru.” halli khawa munkhan chinthou katamtak aleimoong; halli mipui'n inlei in-ong; pasal miring lising ra-nga inlei eii."},{"book":"John","chapter":"6","verse":"11","text":"Jisu'n waipool kha aleiya Pathian aleiminpaak, halli khawa khanna in-ong mi rakipdiang inleisem. Khawa angnga nga kha-um khan thoa inleisem, halli mi rakip in inbak maneii laiseng inleibak."},{"book":"John","chapter":"6","verse":"12","text":"Mi rakip in inleihun phakhan, Jisu'n asiamruoi ngaidiang aleiti, “Alek kaliam ngaikha khoomchunru; eini'n iteii minmangmui.”"},{"book":"John","chapter":"6","verse":"13","text":"Khawa jarra siamruoi ngai'n mipui bakbang satun waipool ra-nga makheiya kaliam rakip kha inkhoom chunna thumluk soomleini inleiminsip."},{"book":"John","chapter":"6","verse":"14","text":"Mipui ngai'n Jisu itho inlak chuon kha inleimu phakhan, Inmani'n inleiti, “Inthiangnga hiwahi Pathian chongkachoi6:14. Pathian chongkachoi: Enru 1:21. manmasituolla kajuosik miring kha eii!”"},{"book":"John","chapter":"6","verse":"15","text":"Inmani'n heiwa inta azootmak pumma naruoi inta reng innaminchangsik ejei tikha Jisu'n ajet-ah; Jisu'n alooiya chingbungtiang atheinuoa aleisijei."},{"book":"John","chapter":"6","verse":"16","text":"Kholei ahei ephakhan, Jisu siamruoi ngaikha tuidiil khan inleichum,"},{"book":"John","chapter":"6","verse":"17","text":"rakuong suungnga inleiluut, khat-um tuidiil rakaanli Capernaum tiang inleisi, zaan aheiluut katung Jisu'n inmani diang laheiwa titmak."},{"book":"John","chapter":"6","verse":"18","text":"Thikaraang kangar aheiraangnga tuipui kha aleiminnik."},{"book":"John","chapter":"6","verse":"19","text":"Asiamruoi ngai'n miles inthum emakli mili katung rakuong inleisep phakhan inmani'n tuichungnga Jisu'n rakuong kooltiang iheiwa kha inleimu, halli inmani ngai'n inleichi."},{"book":"John","chapter":"6","verse":"20","text":"Takkha Jisu'n inmanidiang aleiti “Kei ka eii; chimaru.”"},{"book":"John","chapter":"6","verse":"21","text":"Halli inmani'n ama kha karok-ah rakuong suungnga inleikeiluut, halli khawapha takkhan rakuong kha intungnasik muongkhan aleituungjei."},{"book":"John","chapter":"6","verse":"22","text":"Ziingkhuo warra tuidiil raalkhat tiangnga kaom mipui ngai'n rakuong inkhatbit omjei tikha inleijet, halli Jisu kha asiamruoi ngaikhale inrouimak takkha siamruoi ngaichu insisuojei tikha-um inleijet."},{"book":"John","chapter":"6","verse":"23","text":"Pumi'n Pathian aminpaak suoli inmani'n waipool inleibakna mun tuikham koolkhan Tiberias makheiya rakuong lekkhat inheiwa."},{"book":"John","chapter":"6","verse":"24","text":"Mipui ngai'n Jisu khat-um asiamruoi ngaikha khawakhan ommujei ti inleimu phakhan, inmani um rakuong ngaikhan inluut-ah Capernaumma Jisu ka-entok inleisi."},{"book":"John","chapter":"6","verse":"25","text":"Mipui ngai'n ama kha tuidiil raalkhat tiang i-omkha inmu phakhan, inmani'n ama diang inleiti, “Karu, angtik pha-ah hiwahin niheiwame?”"},{"book":"John","chapter":"6","verse":"26","text":"Jisu'n aleimasang, “Kei'n inthiangnga nangnidiang kati: inlak chuon ningmu jarra kei ningna entok emak takkha waipool kakhop-ah ningbak jarra kei ningna entok eii."},{"book":"John","chapter":"6","verse":"27","text":"Kamangthei bu sik-ah chuon thomaru; takkha Miring Sapa'n nangnidiang anapesik hektik kaboi ringna busik ah chuon thoru. Ajarchu Apa Pathian in izoot jetnabi kha ama chungnga adeengjei.”"},{"book":"John","chapter":"6","verse":"28","text":"Halli inmani'n amadiang inleiti, “Pathian chuon thonasik-ah, keini'n angme kinthosik?”"},{"book":"John","chapter":"6","verse":"29","text":"Jisu'n inmanidiang aleimasang, “Pathian chuonkha hiwahi eii, khachu Pathian in ijuotir amadiang ngamnaru.”"},{"book":"John","chapter":"6","verse":"30","text":"Inmani'n amadiang inleiti, “Halle angkachang inlak chuonme nang in nathosik halli keini'n kinmuli nang kinna-ngamnasik hi?"},{"book":"John","chapter":"6","verse":"31","text":"Nipi nipu ngai'n neelramma manna inleibak; hintia lei-injia ‘Ama'n marwaan makheiya inmanidiang baksik ah waipool aleipeii.’ ” Suok 16:4,15; Minpkla 78:24"},{"book":"John","chapter":"6","verse":"32","text":"Jisu'n inmanidiang aleiti, “Kei'n inthiangnga nangni diang kanati, marwaan makheiya waipool kanaleipeii kha Moses emak, takkha marwaan makheiya inthiang waipool kanape kha kei Kapa eii."},{"book":"John","chapter":"6","verse":"33","text":"Pathian waipool khachu marwaan makheiya kajuo khat-um manmasituol diang ringna kapeii ama kha eii.”"},{"book":"John","chapter":"6","verse":"34","text":"Inmani'n amadiang inleiti “Pumi, hiwa waipoolhi keinidiang apha rakip ah napero.”"},{"book":"John","chapter":"6","verse":"35","text":"Jisu'n inmanidiang aleiti, “Kei ringna waipool kha ka eii, Kei kadiang kaheiwa miring kha wonkachaam ti omnuni; halli keidiang kangamna ama khan woikhat inlet-ah tuikaraal omnuni."},{"book":"John","chapter":"6","verse":"36","text":"Takkha kei'n nangnidiang kanati khachu nangni'n kei ningnamujei innum keidiang nangamna makchu."},{"book":"John","chapter":"6","verse":"37","text":"Kapa'n keidiang inapeii rakip ngaikha keidiang inheiwasik eii, halli Kei'n tuteii inkhat-um keidiang kaheiwa ngaikha angtikteii puutnuning."},{"book":"John","chapter":"6","verse":"38","text":"Ajarchu kei'n marwaan makheiya kalungdou kathosik ah kijuo kha emak takkha kei kanajuotir ama racham kathosik ah kijuo kha eii."},{"book":"John","chapter":"6","verse":"39","text":"Kei kanajuotir ama lungdou kha hiwahi eii, khachu keidiang inapejei ngaikha tuteii inkhat-um Kei'n minmang nuning, takkha ahekna nikhuoni inmani kha minringsik ti hi-eii."},{"book":"John","chapter":"6","verse":"40","text":"Kapa imanuom khachu hiwahi eii, Asapa kamu khat-um ama diang ka-ngamna rakip in kumsoot ringna inmusik; Halli kei'n ama kha ahekna nikhuoni kaminringsik eii.”"},{"book":"John","chapter":"6","verse":"41","text":"“Kei marwaan makheiya kajuo waipool kha ka eii” atipi jarra Jihudi ngai'n ama chungnga leizootmu."},{"book":"John","chapter":"6","verse":"42","text":"Inmani'n inleiti, “Hiwahi eini'n anuli apa nijet Joseph sapa Jisu, emak abe? Angtho tholi, halle, tuuntak ‘Kei marwaan makheiya kijuo eii itime?’ ”"},{"book":"John","chapter":"6","verse":"43","text":"Jisu'n inmanidiang aleimasang, “Nangni'n suungnga kei jarra num ningti kha daru."},{"book":"John","chapter":"6","verse":"44","text":"Kei kanajuotir Kapa'n ama kha keidiang aheiruoimak inchu, tuteii innum keidiang heiwatheimu; halli kei'n ahekna nikhuoni khan ama kha kaminringsik eii."},{"book":"John","chapter":"6","verse":"45","text":"Pathian chongkachoi ngai larik khan injiajei, ‘Inmani rakip ngaikha Pathian in aminchusik eii.’ Apa Pathian diangnga karangai khat-um ka-inchu rakip ngai'n keidiang inheiwa. Isa 54:13"},{"book":"John","chapter":"6","verse":"46","text":"Pathian makheiya kajuo ama'n elekleiya tuteii miring inkhat innum Apa Pathian lamumu; ama khabit eii Pa Pathian kamu."},{"book":"John","chapter":"6","verse":"47","text":"Kei'n inthiangnga nangnidiang kanati, kangamna mi khan kumsoot ringna kha anei."},{"book":"John","chapter":"6","verse":"48","text":"Kei ringna waipool kha ka eii."},{"book":"John","chapter":"6","verse":"49","text":"Ningpi ningpu ngai'n neelramma manna inleibak halli inmani'n inleithijei."},{"book":"John","chapter":"6","verse":"50","text":"Mi inkhat in abakli thimaknasik marwaan makheiya kajuo ringna waipool kha hi-eii."},{"book":"John","chapter":"6","verse":"51","text":"Kei marwaan makheiya kajuo akaring waipool kha ka eii, hiwa waipool kabaktak miring kha, kumsoot aringsik eii; halli Kei'n manmasituol ringna sik-ah kapesik waipool khachu kei kataksa kha eii.”"},{"book":"John","chapter":"6","verse":"52","text":"Jihudi ngai'n inmani suungnga murruolsiak inleithoa inleiti “Angtho tholi hiwa miring pa'n ataksa eini baksik-ah anape matorsikme?”"},{"book":"John","chapter":"6","verse":"53","text":"Jisu'n inmanidiang aleiti, “Kei'n nangnidiang inthiangnga kanati, nangni'n Miring Sapa taksa kha ningbakmak khat-um ama thisen kha ning-inmak inchu, nangni ningpumma ringna ommak;"},{"book":"John","chapter":"6","verse":"54","text":"Kei kataksa kabak khat-um kei kathisen ka-in ngaikha kumsoot ringna kha innei, halli kei'n ahekna nikhuoni khan inmani kha kaminringsik eii."},{"book":"John","chapter":"6","verse":"55","text":"Kei kataksa hi inthiang bu kha eii; halli kei kathisen hi inthiang insik kha eii."},{"book":"John","chapter":"6","verse":"56","text":"Kei kataksa kabak khat-um kei kathisen ka-in ama khan keidiang inchat lekleiya aom, halli kei'n amadiang kaom."},{"book":"John","chapter":"6","verse":"57","text":"Akaringchak Kapa'n kei anajuotir, khat-um kei'n kapa jarra kiring angnga, Kei kataksa kabak miring khan kei jarra aringsik eii."},{"book":"John","chapter":"6","verse":"58","text":"Hiwahi eii, marwaan makheiya kajuo waipool kha; ningpi ningpu ngai'n inleibak suonuk inleithi ka-ang emak, hiwa waipool kabak miring khachu kumsoot ringna aneisik eii.”"},{"book":"John","chapter":"6","verse":"59","text":"Jisu'n hiwa chongngaihi Capernaumma kaom Synagogue ah ileiminchu kha eii."},{"book":"John","chapter":"6","verse":"60","text":"Ama siamruoi katamtak ngai'n hiwahi inlei rangaiya inleiti, “Hiwahi kangarthei minchuna chong eii; tu juimatorsik me?”"},{"book":"John","chapter":"6","verse":"61","text":"Takkha Jisu'n hiwa jarra asiamruoi ngai'n num intikha aleijet-ah, inmanidiang aleitipi, “Hiwa hi'n nangnidiang kesuina ebejei?"},{"book":"John","chapter":"6","verse":"62","text":"Halle, nangni'n Miring Sapa kha mansa-ah aleiomna munkhan ikal ningmu inle angme ning-ngaidonsik?"},{"book":"John","chapter":"6","verse":"63","text":"Ringna kanape kha Ratha eii, taksa hichu iteii nemna ommak. Kei'n nangnidiang kileiril chong ngaikha ratha khat-um ringna kha eii."},{"book":"John","chapter":"6","verse":"64","text":"Takkha nangni karra kangamnamak mi lekkhat ningom.” Jisu'n inphutna makheiya tu ngaime kangamna maksik khat-um tu inme ama kajuorsik kha aleijet."},{"book":"John","chapter":"6","verse":"65","text":"Halli ama'n aleiti, “Hiwa jarra eii kei'n nangni diang kileiti, khachu Apa Pathian in ama kha izootpi elekleiya tuteii-um keidiang heiwa matormu.”"},{"book":"John","chapter":"6","verse":"66","text":"Hiwa makheiya anukkajui katamtak in nuk inmalet-ah amale sisuom khaimujei."},{"book":"John","chapter":"6","verse":"67","text":"Jisu'n soomleini ngaidiang aleiti, “Nangni-um nuk ningmalet-ah ningsizoot be?”"},{"book":"John","chapter":"6","verse":"68","text":"Simon Peter in amadiang aleimasang, “Pumi, tudiang keini'n sinung ngame? kumsoot ringna chongkha nangdiang om; Matt 16:16; Mk 8:29; Luk 9:20"},{"book":"John","chapter":"6","verse":"69","text":"Halli keini'n nanghi Pathian diang makheiya kajuo Inthiang kha na eii tihi kin-ngamnajei khat-um kinjetjei.”"},{"book":"John","chapter":"6","verse":"70","text":"Jisu'n inmanidiang aleimasang, “Kei'n nangni soomleini kinakadang emak abe? halli ningkarra miring inkhatchu Seitan eii”"},{"book":"John","chapter":"6","verse":"71","text":"Simon Iscariot sapa Judas jarra eii Jisu'n iril, ajarchu soomleini ngai karra Judas in Pumi ajuorsik eii."}]}